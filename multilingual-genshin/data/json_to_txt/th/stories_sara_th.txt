ข้อมูลตัวละคร
Kujou Sara มีสายเลือดของเท็งงุ แต่กลับไม่ได้อาศัยอยู่ท่ามกลางป่าเขาเหมือนอย่างเท็งงุทั่วไปแต่อย่างใด โดยเธอถูกตระกูล Kujou รับมาอุปการะตั้งแต่ยังเล็ก และได้เข้ารับใช้สำนัก Tenryou หลังจากนั้น  สำนัก Tenryou คือหนึ่งใน "สามสำนักมหาอำนาจ" รับผิดชอบงานด้านความปลอดภัยและความเป็นระเบียบเรียบร้อยทุกอย่างใน Inazuma ซึ่งในทุกวันนี้ Sara ในฐานะนายพลแห่งสำนัก Tenryou ต้องแบกรับภารกิจสำคัญในการรักษาเสถียรภาพของเมือง Inazuma  เธอบริหารจัดการอย่างเป็นธรรมและยึดมั่นในการเป็นตัวอย่างที่ดี เพื่อเป็นแบบอย่างให้แก่ผู้ใต้บังคับบัญชา หากอยู่ในขอบเขตอำนาจของสำนัก Tenryou ไม่ว่าปัญหาจะยากเย็นเพียงใด ก็สามารถจัดการได้อย่างเหมาะสมและทันท่วงที  อย่างไรก็ตาม เนื่องจาก Sara มักจะเงียบขรึม และปฏิบัติภารกิจด้วยท่าทีที่จริงจังและแน่วแน่อยู่เสมอ ด้วยเหตุนี้ชาว Inazuma จำนวนไม่น้อยจึงสรุปว่าเธอเป็นเจ้าหน้าที่ที่เย็นชาและเข้าถึงได้ยาก  แต่สำหรับ Sara ที่ภายนอกดูเย็นชา แต่ภายในร้อนแรงดั่งมีเปลวไฟลุกโชนนั้น ดูเหมือนว่าจะเป็นการประเมินเพียงด้านเดียวมากเกินไป
เรื่องราวของตัวละคร 1
ใน Inazuma "คำสั่งล่าวิชั่น" คือผลสะท้อนของเจตจำนงแห่งการไล่ตามหาความเป็นนิรันดร์ของโชกุน Raiden โดยที่มี Sara เป็นกำลังหลักในการดำเนินการ "คำสั่งล่าวิชั่น" นี้  Sara เชื่อว่า หากคนที่มีเจตนาชั่วร้ายได้รับพลังของ "วิชั่น" จะทำให้รากฐานของ Inazuma ต้องสั่นคลอน ซึ่งจากมุมมองนี้ "คำสั่งล่าวิชั่น" จึงเป็นสิ่งที่จำเป็น  แต่นั่นก็ไม่ได้หมายความว่า Sara จะดำเนินการตามคำสั่งอย่างไร้ความปรานี  สำหรับชาวเมืองที่ได้รับผลกระทบอย่างหลีกเลี่ยงไม่ได้ จากการบังคับใช้คำสั่ง เธอจะใช้ความอดทนและความจริงใจอย่างที่สุด เพื่อพยายามอธิบายให้อีกฝ่ายเข้าใจถึงเป้าหมายในระยะยาวของท่านโชกุน  นอกจากนี้ เธอยังสั่งห้ามการกระทำที่เป็นการทำร้ายหรือกลั่นแกล้งพลเรือน โดยอาศัยนามของผู้บังคับใช้กฎหมาย ซึ่งการกระทำที่ชั่วร้ายเสื่อมทรามนั้น มีแต่จะทำลายศักดิ์ศรีของเหล่าทวยเทพเท่านั้น  แต่น่าเสียดาย ที่เจตจำนงของเหล่าทวยเทพนั้นยิ่งใหญ่เกินไป จนมนุษย์ทั่วไปไม่สามารถเข้าถึงได้ และทำให้เกิดความเกลียดชังอย่างยากที่จะหลีกเลี่ยง และถึงขั้นทำให้เกิดการรวมตัวกัน เพื่อต่อต้านการบังคับใช้คำสั่ง  เมื่อต้องพบเจอกับสถานการณ์ที่ต้องลงมืออย่างไม่มีทางเลือก Sara จะถอนหายใจ และเข้าเผชิญหน้ากับศัตรูด้วยท่าทีที่จำยอม
เรื่องราวของตัวละคร 2
ที่กองทัพแห่งโชกุนเต็มไปด้วยความกล้าหาญ ไม่เกรงกลัวต่อความตาย และเป็นหนึ่งใจเดียวกันเหมือนอย่างในทุกวันนี้ได้ ก็ต้องยกความดีความชอบให้ความเป็นผู้นำของ Kujou Sara  สำรวจเส้นทางการรบ วางแผนการฝึก เลือกอาวุธและชุดเกราะอย่างพิถีพิถัน... แตกต่างจากนายพลมากมาย Sara คุ้นเคยกับการทำเรื่องต่าง ๆ ด้วยตัวเอง มากกว่าการเอาแต่นั่งวางกลยุทธ์อยู่เบื้องหลัง  ในวันฝึกซ้อมทั่วไป เธอมักจะตั้งเงื่อนไขที่เข้มงวดต่อตนเอง ซึ่งระดับความเข้มข้นในการฝึกฝนของเธอนั้น มีมากกว่าทหารทั่วไปถึงสิบเท่า แม้ในยามราตรี เสียงการขึ้นคันธนูและน้าวสายธนูของเธอก็ยังคงดังก้องอยู่ในโรงฝึก  ในสนามรบ เธอจะเป็นคนแรกที่พุ่งตรงเข้าไปหาแนวรบของศัตรู นำเหล่าทหารด้วยความกล้าหาญอย่างแท้จริง และจิตวิญญาณของการต่อสู้ที่น่าเกรงขาม  ในยามที่คลื่นอันบ้าคลั่งของสงครามสงบลง เธอจะจัดการดูแลทหารบาดเจ็บด้วยตนเอง จากนั้นจึงตกรางวัลแก่ผู้ใต้บังคับบัญชา และทบทวนความผิดพลาดเพื่อเป็นบทเรียนต่อไป ซึ่งทุกสิ่งทุกอย่างที่อยู่ภายใต้การดูแลของเธอ จะได้รับการจัดการอย่างเหมาะสม และยากที่จะเกิดความผิดพลาด  คำพูดและการกระทำของ Sara ล้วนอยู่ท่ามกลางสายตาของเหล่าทหาร ซึ่งทุกคนที่เคยร่วมต่อสู้ด้วยกันกับเธอนั้น ต่างก็นับถือเธออย่างที่สุดและไม่มีข้อยกเว้น  นายพลคือจิตวิญญาณของกองทัพ และนายพลที่ดีนั้นช่างหายาก ซึ่งนายพลที่ทรงคุณค่าอย่าง Sara นั้น ก็เป็นความภาคภูมิใจของกองทัพแห่งโชกุนมาโดยตลอด
เรื่องราวของตัวละคร 3
แม้แต่ช่วงเวลานอกการฝึก Sara ก็ยังคงเข้มงวดต่อตนเองในการใช้ชีวิตประจำวัน  ดูเหมือนว่าชีวิตของเธอจะเป็นไปตามกฎแห่งความเป็นนิรันดร์บางอย่างที่ไม่มีวันเปลี่ยนแปลง ซึ่งเธอมักจะตื่นนอนในเวลาเดิม ฝึกซ้อมในเวลาเดิม รวมไปถึงรับประทานและดื่มในปริมาณที่เท่าเดิม...  ตั้งแต่เรื่องใหญ่อย่างเนื้อหาการฝึกซ้อม ไปจนถึงเรื่องเล็กอย่างขั้นตอนการรับประทานอาหาร Sara ต่างก็มีจุดยืนของตนเอง และปฏิบัติตามกฎเกณฑ์ที่ตนเองตั้งขึ้นมาอย่างเข้มงวดทั้งนั้น  "ของกระจุกกระจิกต้องจัดเก็บและแยกประเภท ของตกแต่งต้องจัดเรียงให้เป็นเส้นตรง มุมห้องต้องไม่มีฝุ่น และพื้นต้องสะอาดสะอ้านอยู่เสมอ"  นี่คือมาตรฐานที่ Sara ตั้งไว้กับที่พักอาศัยของเธอ  เธอมองว่าเรื่องเล็ก ๆ เหล่านี้เป็นการฝึกฝน ซึ่งจะทำทุกอย่างด้วยตัวเองอยู่เสมอมา และไม่ต้องการให้มีใครมาคอยรับใช้อยู่เคียงข้าง  ถึงจะพูดอย่างนั้น แต่จะมีคนรับใช้คนไหนยืนดูอยู่เฉย ๆ โดยไม่ทำอะไรกันล่ะ? ทุกครั้งที่เห็น ก็จะขอให้ท่าน Sara วางอุปกรณ์ทำความสะอาดลง และปล่อยให้พวกเขาเป็นคนจัดการเอง  หลังจากการปฏิเสธครั้งแล้วครั้งเล่า ในที่สุด Sara ก็จะปิดประตูและทำความสะอาดอยู่ในนั้น พร้อมกับแปะข้อความไว้บนประตูว่า...  "กำลังฝึกฝน กรุณาอย่ารบกวน"
เรื่องราวของตัวละคร 4
แม้จะเติบโตขึ้นมาท่ามกลางเผ่าพันธุ์มนุษย์ตั้งแต่วัยเด็ก แต่ Sara ก็ยังคงมีนิสัยของเท็งงุอยู่ ในบางครั้งเมื่อเห็นเธอออกจากสำนัก ส่วนใหญ่แล้วเธอก็จะมุ่งไปยังภูเขา  เธอรู้จักเส้นทางบนภูเขาเป็นอย่างดี เดินทางไปทั่วทุกหนทุกแห่ง และได้พบเห็นภูตผีปีศาจที่พวกมนุษย์พูดถึงมาแล้วมากมาย  ในหมู่นั้นมีสิ่งชั่วร้ายที่โหดเหี้ยมอยู่ก็จริง แต่ก็มีปีศาจตัวน้อยที่ใจดีและบริสุทธิ์อยู่เช่นกัน ซึ่ง Sara เชื่อว่าสิ่งเหล่านี้เป็นเพียงความแตกต่างของรูปร่างเท่านั้น  มีอยู่ช่วงเวลาหนึ่งที่ทางสำนักได้รับรายงานเกี่ยวกับการปล้นขโมยทรัพย์สินอยู่บ่อยครั้ง จากนั้น Sara จึงคอยสังเกตเป็นพิเศษในตอนที่เดินอยู่ในป่า และในไม่ช้าก็เห็น Bake-Danuki ตัวหนึ่งวิ่งไปตามทางพร้อมกับแบกของที่ขโมยมาไว้บนหลังอย่างร้อนรน  นิสัยของ Bake-Danuki นั้นไม่ได้โหดร้ายอะไร เพียงแค่กินจุและก็ตะกละเท่านั้น ด้วยเหตุนี้ถึงได้ทำเรื่องอย่างการปล้นขโมยอาหาร  Sara จับมันได้และยึดของที่ถูกขโมยกลับมา จากนั้นก็ไม่ได้พูดอะไรมาก เพียงแค่ตักเตือนไปว่า:  "ถึงจะหลบอยู่ในเขาก็หนีการลงโทษไม่พ้นหรอกนะ ฟังให้ดีล่ะ นี่เป็นครั้งสุดท้ายแล้ว จากนี้ไปห้ามสร้างปัญหาให้พวกชาวบ้านอีกเด็ดขาด ไม่งั้น..."  พวก Bake-Danuki ได้แต่นิ่งเงียบ ขดตัวด้วยความกลัวและพยักหน้า จากนั้นเป็นต้นมา พวกมันก็ปฏิบัติตามข้อตกลง และไม่เคยสร้างความผิดอะไรอีกเลย  ส่วน Sara ที่ชอบพูดสิ่งต่าง ๆ ออกมาอย่างโหดร้ายนั้น จากนั้นเป็นต้นมาในเวลาที่เธอออกไปฝึกตน ก็มักจะพกเอาผลไม้ที่เก็บไว้ได้นานติดตัวไปด้วยเสมอ จากนั้นในเวลาที่ผ่านเข้าไปในป่า เธอก็จะนำไปวางไว้ตรงจุดที่พวก Bake-Danuki อาศัยอยู่  โดยไม่มีคำอธิบายใด ๆ และไม่ถือว่าเป็นของขวัญ ถ้าจะให้พูดล่ะก็... น่าจะเป็นของสำหรับทักทายผู้กระทำผิดที่กลับตัวกลับใจล่ะนะ
เรื่องราวของตัวละคร 5
นับตั้งแต่ถูกรับมาเลี้ยงดู Sara ก็ได้เข้าร่วมการฝึกพร้อมกับเหล่าทหารของกองทัพแห่งโชกุน โดยที่มีช่วงหนึ่งที่พวกทหารต่างก็เข้าใจว่า Sara เป็นเด็กผู้ชายที่ต้องการเข้าร่วมกองทัพเพื่อฝึกฝนร่างกายตั้งแต่อายุยังน้อย และดูแลเธอเป็นอย่างดี  Sara ซึ่งเดิมทีค่อนข้างกลัวฝูงชน กลายเป็นคนที่มีความกล้ามากขึ้นภายใต้การดูแลเอาใจใส่ของคนรอบข้าง โดยเธอกล้าที่จะโต้ตอบกับผู้คน และถึงขั้นกล้าที่จะเล่นสนุกกับทุก ๆ คน  อย่างไรก็ตาม ทหารที่เล่นสนุกกับเธอก็ถูกท่านผู้นำลงโทษอย่างหนัก ส่วนตัวของ Sara เองกลับได้รับเพียงถ้อยคำตำหนิที่แสนเย็นชาว่า:  "ไม่ทำตามกฎและไม่สนใจที่จะร่ำเรียนวิชา... ที่รับเจ้ามาเลี้ยง ไม่ใช่เพื่อให้มาทำเรื่องน่าเบื่อเช่นนี้หรอกนะ"  นับแต่นั้นเป็นต้นมา Sara ก็รักษาระยะห่างจากผู้อื่นอย่างระมัดระวัง เมื่อเทียบกับการรวมกลุ่มกับผู้คนแล้ว เธอจะต้องฝึกฝนศิลปะการต่อสู้เพื่อที่จะก้าวข้ามทุกคนก่อน และระลึกอยู่เสมอว่า ตนเองจะต้องเป็นผู้สืบทอดตำแหน่งนายพลในสักวัน  "เป็นผู้ช่วยของโชกุน Raiden, เป็นแบบอย่างของสำนัก Tenryou, เป็นความภาคภูมิใจของท่านผู้นำตระกูล"  ทั้งสามตัวตนนี้ ไม่มีตัวตนใดที่ให้ความสำคัญกับตัวเอง แต่สำหรับ Sara แล้ว นี่ก็คือตัวเธอ คือทหารคนหนึ่งที่ต้องสงบและจริงจังอยู่เสมอ  ดูเหมือนจะไม่มีใครเคยบอกว่าเธอควรคิดถึงตัวเองให้มากกว่านี้ แต่ Sara ก็ไม่ได้ขาดความเอาใจใส่ในเรื่องเหล่านั้น  สิ่งที่อยู่เคียงคู่กับภารกิจและตัวตนของเธอเสมอมา ก็คือการถูกผูกมัดในฐานะผู้ถูกรับมาเลี้ยงดู และความโดดเดี่ยวของตัวตนที่แปลกแยก  แต่การหยุดอยู่กับที่ด้วยเรื่องดังกล่าว คือสภาพของผู้ที่อ่อนแอ ในเมื่อตัวตนของเธอคือ Kujou Sara เธอจะไม่หยุดอยู่แค่นั้น เธอคือผู้ติดตามที่แน่วแน่ที่สุดของเทพแห่งสายฟ้า และก็เป็นนายพลที่มีสติสัมปชัญญะมากที่สุดด้วย
รูปปั้นท่าน Narukami Ogosho ผู้ยิ่งใหญ่
เนื่องจากความเทิดทูน และความรักที่มีต่อโชกุน Raiden ร้านค้าจำนวนมากได้ผลิตและเปิดตัวงานหัตถกรรมที่เกี่ยวข้องกับโชกุน Raiden  ในบรรดาผลิตภัณฑ์ทั้งหลาย ตุ๊กตาเคลือบเงาที่ทำขึ้นโดยมีโชกุน Raiden เป็นต้นแบบ... "รูปสลักท่านโชกุน เทพแห่งสายฟ้า Narukami Ogosho ผู้ยิ่งใหญ่" เป็นสินค้าที่ได้รับความนิยมมากที่สุด  ในวันที่วางขาย Kujou Sara ตื่นขึ้นมาแต่เช้าตรู่ และได้เป็นคนแรกในหมู่ผู้คนที่ต่อแถวเพื่อรอซื้อ ซึ่งเรื่องนี้ได้กลายเป็นประเด็นร้อนที่ถูกพูดถึงอย่างแพร่หลายอยู่ช่วงหนึ่งเลยทีเดียว  แต่ Sara ก็ไม่ได้ปฏิเสธแต่อย่างใด โดยจากมุมมองของเธอแล้ว เธอก็แค่ซื้อสินค้าเหล่านั้นด้วยใจที่เทิดทูนก็เท่านั้นเอง  ในทุกเรื่องที่เกี่ยวกับโชกุน Raiden เธอไม่เคยคิดที่จะประจบประแจงหรือดูหมิ่นอะไรทั้งนั้น เธอจงใจไปที่นั่นและซื้อมันด้วยตัวเอง และหลังจากที่เธอซื้อรูปสลักโชกุนมาแล้ว เธอก็ได้เตรียมสถานที่สำหรับบูชาและเก็บรักษาไว้อย่างดี  เธอเก็บ "รูปสลักท่านโชกุน เทพแห่งสายฟ้า Narukami Ogosho ผู้ยิ่งใหญ่" ทั้งห้าไว้ในตู้บูชาที่สั่งทำขึ้นมาเป็นพิเศษ โดยมักจะเช็ดทำความสะอาดด้วยตัวเองอยู่เสมอเมื่ออยู่บ้าน และถึงแม้ว่าเธอจะยุ่ง แต่ก็ยังคงจัดหาช่างฝีมือให้ไปที่บ้าน เพื่อทำการบำรุงรักษา...  สำหรับคนที่ยุ่งกับการรับใช้บ้านเมืองจนไม่เหลือช่วงเวลาส่วนตัว และไม่ได้มีเพื่อนสนิทมากนักอย่าง Sara แล้ว โชกุน Raiden ไม่ได้เป็นเพียงแค่เทพเจ้าเท่านั้น แต่ยังเป็นสิ่งที่ค้ำจุนจิตใจอีกด้วย  โชกุนคือเจตจำนง, ความหวัง, พลัง... และแม้กระทั่งผู้นำทางแห่งโชคชะตาของเธอ เป็นจุดศูนย์รวมของเจตนารมณ์อันสูงส่งทั้งหมด ซึ่งการติดตามของ Sara นั้น เกิดจากการยอมรับและความเชื่อของตนเอง  รูปสลักของเทพที่วิจิตรบรรจง ทำให้เธอรู้สึกว่าท่านโชกุนไม่ได้อยู่ใน Tenshukaku ที่ทั้งไกลและสูงจนมิอาจเอื้อมถึงได้ แต่เป็นดั่งสติปัญญา, เจตนารมณ์ และหัวใจที่ยึดมั่น ที่คอยสนับสนุนตนเองให้ก้าวเดินต่อไปในตลอดทุกช่วงเวลา  ซึ่งทำให้เธอเพลิดเพลินไปกับช่วงเวลาแห่งความสงบที่ไม่อาจบรรยายได้
วิชั่น
ในตอนที่ได้รับวิชั่น เธอยังไม่ได้รับชื่อและนามสกุล  เดิมทีเธออาศัยอยู่ในป่าเขาอันเงียบสงบ โดยที่ไม่รู้ว่าเริ่มตั้งแต่เมื่อไหร่ ปีศาจร้ายได้สร้างความวุ่นวาย และบริเวณโดยรอบก็ไร้ซึ่งความสงบอีกต่อไป  แม้จะมีพลังของเท็งงุ แต่เธอที่อายุยังน้อยก็ยังไม่สามารถต่อสู้กับปีศาจร้ายเพียงลำพังได้ และถูกโจมตีจนตกหน้าผาระหว่างการต่อสู้ จนทำให้ปีกของเธอได้รับความเสียหาย  เธอร่วงลงจากที่สูง ปีกที่บาดเจ็บไม่สามารถกางออกได้ และล้มลงกับพื้นด้วยความสิ้นหวัง  "ทำไมถึงเป็นแบบนี้ไปได้นะ! ทั้งที่คิดว่า... ด้วยความสามารถของฉัน จะทำให้สามารถปกป้องป่าแห่งนี้ได้ตลอดไปแท้ ๆ ..."  ช่วงเช้าตรู่ของวันถัดมา ชาวบ้านที่เดินผ่านมายังตีนเขา พบว่ามีเด็กผู้หญิงตัวน้อยคนหนึ่งนอนหมดสติอยู่ที่ข้างทาง สภาพของเธอดูสะบักสะบอม แต่ทั่วทั้งตัวกลับไม่มีบาดแผลอะไร ซึ่งนั่นยิ่งทำให้น่างงงวยขึ้นไปอีก ว่าเหตุใดเธอจึงมานอนหมดสติอยู่ในที่แบบนี้  ทุกคนต่างก็ประหลาดใจ จึงนำเธอกลับไปที่เมืองและรายงานให้ทางสำนัก Tenryou ทราบโดยทันที  ทันทีที่ Kujou Takayuki ผู้นำตระกูล Kujou เห็นเด็กสาวผู้นี้ ก็สังเกตเห็น "วิชั่น" สิ่งที่สามารถพบเห็นได้ แต่กลับหามาครองไม่ได้เปล่งแสงเป็นประกายออกมาจากมือของเธอ  ได้รับการจับตามองจากเทพเจ้าตั้งแต่อายุยังน้อยเช่นนี้ Kujou Takayuki เชื่อว่าเด็กผู้หญิงคนนี้คือ "โชคชะตา" ที่สวรรค์ประทานมาให้สำนัก Tenryou  เขารับอุปการะเด็กผู้หญิงคนนี้ ตั้งชื่อให้เธอว่า "Sara" เลี้ยงดูเธอให้กลายเป็นนักรบที่สมบูรณ์แบบ และเรียกร้องให้เธอรับใช้โชกุนและรบเพื่อ Inazuma  Kujou Takayuki เชื่อว่า: หากสามารถชุบเลี้ยงนายพลที่มีชื่อเสียงได้ สถานะและความนิยมของตระกูล Kujou ก็จะมีเสถียรภาพมากขึ้น และทุกอย่างก็จะพัฒนาไปอย่างมั่นคงตามที่เขาคิด  Sara ที่มี "วิชั่น" อยู่ในครอบครองแสดงพรสวรรค์อันโดดเด่นออกมาอย่างรวดเร็ว และกลายเป็นนายพลแห่งสำนัก Tenryou ตั้งแต่อายุยังน้อยตามความคาดหวังของทุกคน  อย่างไรก็ตาม เป็นเพราะการที่มีวิชั่น จึงทำให้ Sara รู้ดีกว่าใคร ๆ ว่าเหตุผลที่เธอตกลงมาจากภูเขาโดยไม่ได้รับบาดเจ็บนั้น เป็นเพราะเทพเจ้าชายตามองเธอในขณะนั้น  การเหลือบมองเพียงครั้งเดียว ได้มอบพลังให้แก่เธอทั้งชีวิต ทุกสิ่งที่เธอครอบครองอยู่ในตอนนี้ สามารถพูดได้ว่าเป็นความเห็นอกเห็นใจที่ได้รับจากท่านโชกุน  หากเป็นการรบเพื่อท่านโชกุน...  Sara เชื่อว่าไม่ใช่คำสั่ง ไม่ใช่แผนการของพ่อบุญธรรม แต่เป็นสิ่งที่หัวใจของเธอต้องการอย่างแท้จริง
