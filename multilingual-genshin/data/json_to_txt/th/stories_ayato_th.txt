ข้อมูลตัวละคร
ในฐานะหนึ่งในสามสำนักมหาอำนาจ ผู้นำตระกูล Kamisato แห่งสำนัก Yashiro ชื่อของ Kamisato Ayato ไม่มีใครใน Inazuma ที่จะไม่รู้จัก  แต่ต่างจาก Ayaka "องค์หญิงกระเรียนขาว" ผู้แสนใจดีและสง่างาม ผู้คนไม่ได้รู้เรื่องเกี่ยวกับตัว Ayato พี่ชายของเธออย่างชัดเจนแน่ชัดเท่าไหร่  ทุกคนรู้แค่ว่าเขาเป็นคนใหญ่คนโตใน Shogunate และยังเป็นผู้นำตระกูลของสำนักที่มีชื่อเสียง แต่พอถามถึงรายละเอียดที่ลึกลงไปต่างก็มีเพียงเสียงอ้อมแอ้มตอบกลับมาว่าไม่รู้ไม่เข้าใจก็เท่านั้น  มีคนพูดว่า: "สำนัก Yashiro จัดงานเทศกาล และกิจกรรมอย่างพิถีพิถันมาโดยตลอด แถมยังดูแลพวกชาวบ้านเป็นอย่างดี ท่านเจ้าสำนักจะต้องทำงานอย่างหนักแน่นอน"  แต่ก็มีคนที่แสดงความเห็นโต้แย้ง: "เหอะ ในแวดวงการเมืองยังมีสิ่งที่คนยังไม่รู้ไม่เห็นอีกเยอะแยะมากมาย ถ้าไม่เข้าใจเล่ห์เหลี่ยมกลยุทธ์ลอบโจมตีเมื่อมีโอกาสพวกนี้ จะเป็นคนใหญ่คนโตได้ยังไงกันล่ะ?"  ดูเหมือนว่าตัว Kamisato Ayato เองจะไม่ค่อยสนใจคำพูดดังกล่าวเท่าไหร่นัก   "ฉันเหรอ... ก็เป็นเพียงแค่ข้าราชการใต้บังคับบัญชาของท่านโชกุนที่ตั้งใจทำงานในหน้าที่เท่านั้นแหละ"
เรื่องราวของตัวละคร 1
ตั้งแต่เกิด Kamisato Ayato ในฐานะลูกชายคนโตของตระกูลชนชั้นสูงใน Inazuma ก็เป็นที่รักอย่างยิ่ง  ถึงแม้พ่อแม่ของเขายุ่งเกินกว่าจะมีเวลามาอยู่เคียงข้าง แต่พวกเขาก็ยังดูแล Ayato เป็นอย่างดี ในวันธรรมดารอบ ๆ ตัว "นายน้อย" ก็มีคนเข้ามาถามไถ่แสดงความห่วงใยไม่เคยขาดสาย  เมื่ออายุมากขึ้น Ayato ได้ทำตามคำขอของพ่อ และเริ่มรับการศึกษาที่ซับซ้อน และเข้มงวดตามมาตรฐานของ "ทายาท" สืบทอดตระกูล  แต่บนโลกนี้ก็ไม่มีอะไรที่แน่นอน ด้วยภาระงานที่หนักหน่วง และความกดดันในการฟื้นฟูตระกูลขึ้นมาใหม่ ส่งผลให้พ่อของเขาล้มป่วยหนัก และจากไปก่อนวัยอันควร  Ayato ที่ยังเด็กต้องเข้าสู่วังวนแห่งการแก่งแย่งชิงอำนาจของตระกูลที่ใกล้ล่มสลาย  ณ ตอนนั้น ไม่มีใครเห็นดีในตัวเด็กหนุ่มหน้ามนที่ไร้ประสบการณ์เลย Kamisato Ayato จากเด็กชายผู้สูงศักดิ์ที่มีแต่คนคอยเอาอกเอาใจกลับกลายเป็น "นายน้อยผู้น่าสงสารแห่งตระกูล Kamisato" ในคำนินทาของชาวบ้าน และกลายเป็น "เจ้าเด็กไร้น้ำยา" ให้ศัตรูทางการเมืองหัวเราะเยาะ  แต่เวลาได้พิสูจน์ให้คนเหล่านี้เห็นแล้วว่าพวกเขาคิดผิด  ด้วยความกล้าหาญที่ไม่ธรรมดา และวิธีการที่เหนือชั้น ทำให้ Kamisato Ayato ได้ขึ้นเป็นผู้นำตระกูลต่อจากผู้นำคนก่อนในที่สุด เขาไม่เพียงฟื้นฟูตระกูล Kamisato ขึ้นมาได้เท่านั้น เขายังทำให้สถานภาพของตระกูลมั่นคงขึ้นอีกด้วย  ทั้งงานที่หนักหน่วง ไหนจะหลุมพรางมากมาย และการหลอกลวงมุ่งร้าย ทั้งหมดล้วนถูก Ayato จัดการจนหมดสิ้น นอกจากแก้ไขจัดการแล้วยังสามารถเปลี่ยนเป็นข้อได้เปรียบสำหรับตัวเองได้อีกด้วย  เมื่อวันเวลาผ่านไปตระกูล Kamisato แห่งสำนัก Yashiro ใน Shogunate ก็มีชื่อเสียงในหมู่ประชาชนเพิ่มขึ้นอย่างมาก  ในวันนี้ Kamisato Ayato เป็น "ผู้นำตระกูล" ที่คู่ควรกับตระกูล Kamisato และมีชื่อเสียงในระดับต้น ๆ ของ Inazuma อีกทั้งยังเป็น "ท่านผู้นำสำนัก Yashiro" ที่ได้รับการยอมรับจากชาวบ้านอีกด้วย
เรื่องราวของตัวละคร 2
สำนัก Yashiro มีหน้าที่รับผิดชอบเกี่ยวกับงานพิธีกรรมใน Narukami และยังต้องดูแลกิจกรรมทางวัฒนธรรมเพื่อความบันเทิงให้ทั้งเทพเบื้องบน และมนุษย์เบื้องล่างปีติยินดี  แต่ยิ่งมีสิ่งที่ต้องรับผิดชอบมากเท่าไหร่ งานก็จะยิ่งมากขึ้นเท่านั้น  โชคดีที่น้องสาวอย่าง Ayaka ช่วยเหลือพี่ชายของเธอในการดูแลกิจการงานของตระกูลไม่น้อย หน้าที่พบปะพูดคุยดูแลประชาชนส่วนใหญ่ของสำนัก Yashiro ก็มอบให้กับเธอเช่นกัน เพราะแบบนี้จึงทำให้ Kamisato Ayato สามารถจดจ่อกับเรื่องงานราชการได้มากขึ้น  การเจรจากับเจ้าหน้าที่ใน Shogunate นั้นไม่ใช่เรื่องง่าย ๆ ทุกคนต่างมีอะไรที่แตกต่างกันไป ไม่ว่าจะเป็นสำนัก ตระกูล หรือแม้แต่สถานะก็ตาม เมื่องานหนึ่งอย่าง มีคนเข้ามาเกี่ยวข้องมากขึ้นเท่าไหร่ งานก็จะยิ่งจัดการยากขึ้นเท่านั้น  จุดแข็งของ Ayato คือการที่เขารับมือกับเรื่องพวกนี้ได้ดีมาก ในความคิดของเขา การกระทำของผู้คนขับเคลื่อนด้วยผลประโยชน์ ขอแค่สามารถกุมจุดอ่อนนั้นไว้ได้ ก็สามารถทำให้อีกฝ่ายยอมประนีประนอมได้  เมื่อเล็งเห็นเป้าหมาย ก็ใช้เหตุผลของตัวเองโน้มน้าวให้อีกฝ่ายมัวเมา พูดยกยออีกซักสองสามคำ หยิบยื่นน้ำใจให้อีกเล็กน้อย ปัญหากว่าครึ่งก็ได้รับการแก้ไขแล้ว  ในกรณีที่ต้องเผชิญหน้ากับพวกหัวรั้น ก็แค่ต้องยกอำนาจที่มากกว่ามาปราม ท้ายที่สุด ไม่ว่าสถานะจะสูงส่งแค่ไหน หรือทัศนคติจะหยิ่งทะนงปานใด ก็ไม่มีใครสามารถเขย่าแสงแห่งฟากฟ้าอันยิ่งใหญ่ได้หรอก จริงไหมล่ะ?  เมื่อวันเวลาผ่านไปผู้นำตระกูล Kamisato ที่เปี่ยมไปด้วยปัญญาและมารยาท ก็เริ่มมีชื่อเสียงค่อนข้างดีใน Shogunate  "เรื่องนี้... เรื่องนี้ค่อนข้างจะรับมือได้ยาก ลองไปถามท่านผู้นำสำนัก Yashiro ดีไหมว่าท่านคิดยังไง?"  ผู้คนส่วนมากมักพูดแบบนี้  แต่ถึงแม้ Ayato จะมีวิธีการมากมายอยู่ในมือ แต่ก็ใช่ว่าเขาจะใช้ออกมาอย่างง่ายดาย  ประการแรก ไม่ใช่ทุกเรื่องที่เกี่ยวข้องกับสำนัก Yashiro ประการที่สอง มันไม่คุ้มค่าเลยที่จะให้ตระกูล Kamisato มีส่วนร่วมกับกองกำลังอื่นเพียงเพื่อผลกำไรอันเล็กน้อย  เวลาส่วนมาก Ayato จะแค่นั่งประคองถ้วยชาร้อน ๆ และนั่งยิ้มอ่อนอยู่ด้านข้าง ทำตัวเป็นคนผู้น้อยก็เท่านั้น  "อ่า แหม ท่าน Nagaoka อย่าเพิ่งโมโหไปสิ ทุกคนล้วนแต่ทำเพื่อท่านโชกุนทั้งนั้น อย่าคิดในคิดนอกไป ขอแค่พูดออกมาตรง ๆ เราจะร่วมมือกันแก้ไขปัญหาได้แน่นอน"
เรื่องราวของตัวละคร 3
เพราะถูกจำกัดโดยสถานะและงาน Kamisato Ayato จึงไม่ได้ปรากฏตัวบ่อยนัก และแน่นอนว่าตัวเขาเองก็ไม่ได้มีเวลาว่างพอที่จะออกไปเดินเล่น แต่ว่าอุปสรรคแค่นี้ไม่มีทางขัดขวางไม่ให้เขาเรียนรู้สิ่งแปลกใหม่ได้หรอก  เมื่อฝึกวิชาดาบในตอนเช้า บางครั้งก็จะเห็นคนจากสำนักพิมพ์ Yae มาด้อม ๆ มอง ๆ อยู่นอกประตู ดูเหมือนว่าจะมาที่สำนัก Yashiro เพื่อ "รายงาน" อีกแล้ว จะแสร้งทำเป็นมองไม่เห็นละกัน ไม่รู้ว่าครั้งนี้เธอจะมีข้ออ้างโดดงานอะไรใหม่ ๆ บ้าง ไม่แน่ว่าคราวหน้าอาจมีโอกาสได้พูดให้ Guuji Yae ฟัง "โดยไม่ได้ตั้งใจ" ก็ได้  การไปประชุมที่ Tenshukaku กับพวกวัตถุโบราณพวกนั้น ไม่จำเป็นต้องเร่งร้อนในการเอ่ยปากพูด การได้มองดูคนวัยนี้มาข่มกันเพื่อผลประโยชน์อันน้อยนิดจนหน้าดำหน้าแดงนี่ ช่างเป็นเรื่องสนุกจริง ๆ เลย  พอเดินไปย่านถนนในเมือง ก็นึกขึ้นได้ว่ามีแผงขายอาหารที่มีกรรมวิธีทำแตกต่างไปจากเจ้าอื่นอยู่ เขาจะไปถามเจ้าของร้านว่ามีสูตรใหม่ ๆ ไหม หรือช่วงนี้ธุรกิจราบรื่นดีรึเปล่า แล้วซื้อเครื่องดื่มมาลองซักหน่อย ถ้าน่าสนใจค่อยซื้อกลับไปฝากคนที่บ้าน  ช่วงนี้ที่ Hanamizaka มีชายหนุ่มจากเผ่าโอนิก่อเรื่องอยู่ไม่หยุดหย่อน และฝีมือการประลองแมลงของอีกฝ่ายก็แสนย่ำแย่ เขาเลยให้กำลังใจเจ้าตัวไปเล็กน้อยด้วยความเมตตา ในระหว่างที่พูดคุยก็พบว่าโอนิสีชาดคนนี้ไม่รู้ว่าชื่อ "Ayato" หมายถึงอะไร... แบบนี้ก็ดี จะได้ไม่ต้องอธิบายอะไรให้มากความ  ในระหว่างทางกลับบ้านผ่านทาง Chinju Forest ก็บังเอิญไปชนคนอีกคนที่ถูก Bake-Danuki แกล้ง จนอดไม่ได้ที่จะชี้ให้เห็นว่าเป็นภาพลวงตา ตั้งแต่นั้นมาพวก Bake-Danuki ก็ได้ฝึกฝนวิชาแปลงกายอย่างหนัก เพื่อแปลงร่างให้เนียนยิ่งขึ้น ต้องขอบคุณตัวเขาเองสิ ถึงจะถูก  แม้แต่คนที่มีความสามารถอย่าง Thoma ก็มีช่วงเวลาที่นึกไม่ออกว่ามื้อเย็นจะกินอะไรดี นี่แหละโอกาสทองในการเล่นเกมหม้อไฟ! ทุกครั้ง Ayaka มักจะใส่วัตถุดิบที่คาดไม่ถึงเสมอ สมกับเป็นน้องสาวของเขาจริง ๆ  ทั้งหมดทั้งมวลก็เป็นแค่การพักผ่อนของท่านผู้นำสำนัก Yashiro เท่านั้นแหละ
เรื่องราวของตัวละคร 4
ด้วยความร่วมแรงร่วมใจของสองพ่อบ้าน และแม่บ้าน คฤหาสน์ตระกูล Kamisato จึงสะอาดเอี่ยมอ่อง เป็นระเบียบเรียบร้อยทั้งภายใน และภายนอก เว้นเสียแต่...  โต๊ะทำงานของ Kamisato Ayato ที่จะเละเทะทุกครั้งหลังใช้งาน  หนังสือที่กระจัดกระจายเต็มโต๊ะทั้งวางนอน วางคว่ำ แม้กระทั่งเปิดอ้าซ่าก็มี ไหนจะเอกสารเล็กใหญ่มากมายวางซ้อนกันเป็นตั้ง ๆ อย่างไม่เป็นระเบียบอีก กระทั่งแท่นฝนหมึกที่ใช้แล้วยังไม่เคยถูกเก็บดี ๆ เลย ในบางครั้งมีตัวหมากรุกหรือไพ่กระจายอยู่ใต้โต๊ะอีกด้วย  ทุกครั้งที่ผู้นำตระกูลเสร็จงาน เหล่าคนรับใช้ต้องใช้เวลาไม่น้อยในการจัดโต๊ะ จัดหนังสือ  พวกเขาพบว่า มักมีกระดาษโน้ตเล็ก ๆ กระจายอยู่เต็มไปหมด พอสังเกตดี ๆ จะพบว่าลายมือในกระดาษนั้นไม่เหมือนกันเลย และเนื้อหาก็ยังต่างกันด้วย  "ท่านผู้นำตระกูล พวกคนใช้นำดอกไม้สดมาอีกแล้ว ฉันจะวางแจกันไว้ที่มุมโต๊ะ ท่านต้องระวังอย่าให้มันล้มอีกล่ะ"  "ท่านผู้นำตระกูล วันนี้มีมิโกะจากศาลเจ้า Grand Narukami มาขอพบ บอกว่าท่าน Guuji มีเรื่องต้องคุยกับท่าน ได้ยินว่าเป็นเรื่องสำคัญเกี่ยวกับการขอใช้พื้นที่บางส่วนของเกาะ Ritou เลยขอเชิญท่านไปที่ศาลเจ้าเพื่อพูดคุยอย่างละเอียด"  "ท่านเจ้าสำนัก 'Momoyo' ยังไม่ร่วงโรย ใบไม้ยังงอกงามอยู่ ไม่ต้องกังวล"  "ท่านพี่ ก่อนหน้านี้หนูได้ไปเดินเล่นในเทศกาลกับนักเดินทางมา แล้วได้เรียนรู้สูตรอาหารใหม่ แต่พอคำนึงถึงว่านักเดินทางมาจากต่างแดน ท่านพี่ว่า... หนูควรจะปรับปรุงสูตรอาหารไหมคะ?"  "ท่านผู้นำตระกูล มีเรื่องหนึ่งที่เหล่าคนรับใช้ไม่กล้าที่จะบอกกับท่าน ดังนั้นให้ยายแก่คนนี้เป็นคนบอกกับท่านแทนเถอะ ถ้าหากท่านต้องการรับประทานสิ่งใด กรุณาปล่อยเป็นหน้าที่คนดูแลเถอะ ได้โปรดอย่าใช้วัตถุดิบในครัวตามใจชอบอีกเลย... จะให้ท่านลงมือทำอาหารเองได้ยังไงกัน? ทุกคนจะเดือดร้อนเอานะ"  Kamisato Ayato มักจะยุ่งอยู่กับงานเสมอ เขาจะออกจากบ้านตั้งแต่เช้า และกลับมาในยามดึก พอทุกคนในคฤหาสน์ Kamisato ไม่พบเขา จึงมักจะสื่อสารกับเขาด้วยวิธีนี้แทน  วิธีนี้เป็นสิ่งที่ Ayato คิดขึ้นมา ภายในตระกูล Kamisato จึงอาศัยกระดาษแผ่นน้อย ๆ พวกนี้ในการดูแลกิจการต่าง ๆ ของคฤหาสน์  น่าเสียดายที่วิธีนี้ยิ่งทำให้โต๊ะของท่านผู้นำตระกูลที่เดิมก็รกอยู่แล้วยิ่งรกเข้าไปอีก รกจนไม่มีอะไรมาหยุดได้... แต่ไม่เป็นไร ถือว่ามันเป็นการเสียสละเพียงเล็กน้อยก็แล้วกัน
เรื่องราวของตัวละคร 5
ใน Inazuma บางครั้งผู้คนจะสวดอ้อนวอนต่อเทพด้วยการถวายใบโอ๊กบางจำพวก  แต่ใน Inazuma มีพิธีกรรมบูชาเทพเล็กใหญ่มากมาย พิธีกรรมประเภทนี้จึงค่อย ๆ ขาดหาย และถูกผู้คนมองข้ามไป  แม้เวลาจะผ่านพ้นไปเนิ่นนาน แต่ Ayato ยังคงจำสิ่งที่ท่านแม่ของเขาเล่าได้ว่า ถึงต้นโอ๊กเหล่านี้จะเขียวชอุ่มตลอดปี แต่ใบของพวกมันก็ไม่ได้มีรูปร่างเหมือนเข็ม  ใบของมันมีขนาดใหญ่ และมีเส้นใบที่ชัดเจน ถึงแม้ใบใหม่จะงอกออกมา แต่ใบเก่าก็จะไม่ร่วงหล่นจากต้น  จึงมีความหมายถึง "ความเจริญรุ่งเรือง" และมักใช้เป็นภาชนะใส่อาหารในสมัยโบราณ  ทุกวันนี้ ผู้คนไม่ใช้ใบไม้เป็นที่ใส่อาหารอีกต่อไป แต่พฤติกรรมในการถวายใบโอ๊กยังคงมีอยู่  ไม่รู้ว่าเป็นเพราะอารมณ์ชั่ววูบหรือเพราะได้พบได้เห็นอะไรมาเยอะ เวลาท่านแม่พูดถึงเรื่องพิธีกรรมจึงจะพูดต่อไปเรื่อย ๆ อย่างไม่หยุดหย่อน  "ตระกูล Kamisato ได้ดูแลสำนัก Yashiro จากรุ่นสู่รุ่น บางทีเราอาจจะเกิดมาเพื่อปกป้องเหล่าทวยเทพก็ได้"  แต่หนุ่มน้อย Ayato ไม่เห็นด้วยกับสิ่งนี้  เขาคิดว่าตระกูล Kamisato ก็คือตระกูล Kamisato เป็นสถานที่สำหรับครอบครัว ตระกูลดำรงอยู่ได้เพราะมีคนในครอบครัว และการรับใช้เทพเจ้าเป็นเพียงสถานการณ์ของงานที่ต้องทำ  แต่คำพูดแบบนี้จะพูดออกไปก็ไม่ได้ ความคิดนั้นเกินควรไปหน่อย แถมท่านแม่ก็ยังเล่าอย่างได้อารมณ์จนไม่สามารถขัดจังหวะได้อีกต่างหาก  ไม่ว่าท่านแม่จะเล่ายาวเหยียดนานขนาดไหน Ayato ก็จะนั่งฟังอยู่ข้างหน้าท่านแม่อย่างเงียบ ๆ จนจบ ถึงแม้ว่าขาจะเหน็บกินแล้วก็ตาม  หลายปีผ่านไป Ayato ค่อย ๆ เติบโตขึ้น วันเวลาในทุก ๆ วันถูกครอบงำไปด้วยการเรียนและวิชาดาบ คนที่รับหน้าที่ "สอน" เปลี่ยนจากท่านแม่เป็นท่านพ่อแทน และเนื้อหายังถูกเปลี่ยนจากความรู้ด้านพิธีกรรมเป็นหลักสูตรที่ต้องเรียนรู้สำหรับทายาทของตระกูล  หน้าที่ความรับผิดชอบของตระกูลบนไหล่ทั้งสองข้างของ Ayato หนักอึ้งยิ่งขึ้นกว่าเดิม ครั้งนี้ "โชกุน Raiden" ไม่ใช่เพียงภาพมายาที่อยู่ในใจของเด็กน้อยอีกต่อไป แต่ได้กลายเป็นเทพตัวจริงที่ยังคงอยู่ กลายมาเป็นท่าน Narukami Ogosho ผู้ยิ่งใหญ่ซึ่งรักษาความสงบสุขชั่วนิรันดร์ของ Inazuma  "ในอดีตตระกูล Kamisato เคยได้รับความเมตตาจาก Narukami จึงยังคงอยู่มาได้จนถึงบัดนี้ เพราะงั้นแล้ว ไม่ว่าอะไรจะเกิดขึ้น ตระกูล Kamisato จะต้องปฏิบัติตามหนทางสู่ความเป็น 'นิรันดร์' และติดตามท่านโชกุนตลอดไป"  "นี่เป็นสัญญาที่ตั้งไว้ เป็นกฎของตระกูลที่ขัดขืนไม่ได้ เจ้าต้องจดจำไว้ให้ขึ้นใจ"  ท่ามกลางเหตุผลต่าง ๆ มากมาย Ayato ได้เรียนรู้บางอย่างเมื่ออ่านคำสอนของบรรพบุรุษ เนื่องจากความประมาทของบรรพบุรุษตระกูล Kamisato ในยามนั้น ส่งผลให้เกิดความเสียหายร้ายแรงต่ออาวุธที่ถือว่าเป็นสมบัติของชาติ "Raiden Gokaden" หากตอนนั้นไม่ได้คำพูดขอความเมตตาจากท่านโชกุนของ Guuji Yae ตระกูล Kamisato ก็คงล่มสลายไปพร้อมกับตระกูลอื่นนานแล้ว  นี่เป็นความเมตตาของท่าน Narukami Ogosho ผู้ยิ่งใหญ่ ทั้งยังเป็นคำเตือนให้แก่คนเหล่านั้น  ดังนั้น Kamisato Ayato จึงไม่ละเลยคำสอนของบิดา ถึงแม้ว่าความเชื่อในการปกป้องตระกูลจะอยู่เหนือสิ่งอื่นใด แต่เขาก็เข้าใจความจริงที่ว่า: Inazuma ยังอยู่รอดมาได้เพราะการคุ้มครองของเทพแห่งสายฟ้า มีเพียงแต่ความมั่นคงของ Inazuma เท่านั้นที่จะรับประกันความเจริญรุ่งเรืองในระยะยาวของตระกูลได้  ไม่ว่าหลังจากนี้ต่อไป Inazuma จะกลายเป็นยังไง แต่ตระกูล Kamisato จะไม่มีวันทรยศต่อธงแห่ง Narukami เด็ดขาด  ถึงในใจจะเห็นต่าง ก็ทำได้แค่เก็บงำความคิดนั้นให้ซุกซ่อนอยู่ลึกลงไปใต้ผืนน้ำแสนมืดมิด  เป็นอย่างเช่นที่ท่านแม่เคยกล่าวไว้  ต้นไม้ที่ได้รับการปกป้องจากทวยเทพ จะแตกกิ่งก้านสาขาใหม่จากกิ่งก้านเก่าที่ยังคงอยู่  ดั่งดอกสึบากิที่เบ่งบานในลานบ้าน ที่ยังสามารถส่งกลิ่นหอมได้แม้แต่ในฤดูหนาวที่ขมขื่นที่สุด
กล่องใส่ปากกาไม้ Yumemiru
แม้แต่ Kamisato Ayato เองก็ไม่อาจจินตนาการได้ว่า การฝึกคัดลายมือที่น่าเบื่อที่สุดในวัยเด็ก จะกลายมาเป็นงานอดิเรกที่ไม่เลวนักในปัจจุบัน  ที่ผ่านมาได้ฝึกคัดลายมืออย่างหนัก เพียงเพราะต้องการทำให้ตัวเองคู่ควรกับฐานะทายาทของตระกูล Kamisato  ทว่าในตอนนี้กลับคัดบทกลอนกวีบ้างเป็นครั้งคราว เพื่อให้จิตใจปลอดโปร่ง ได้ใช้เวลาคิดอยู่กับตัวเองอย่างเงียบ ๆ  แน่นอนว่ายังมีอีกเหตุผลหนึ่ง คืออยากจะให้ตัวเองที่กำลังว่างดูยุ่งอยู่กับงานราชการ เพื่อใช้เป็นข้ออ้างในการหลบเลี่ยงคนที่ไม่อยากพบ และเรื่องที่ไม่อยากทำ  เมื่อเวลาผ่านไป คนรับใช้ในตระกูลที่ดูแลชีวิตประจำวันของเขา ต่างเชื่อว่าท่านผู้นำตระกูลไม่เพียงชอบเล่นหมากรุกเท่านั้น แต่ยังชอบการคัดตัวอักษรด้วย  พอถูกเล่าปากต่อปากออกไปเรื่อย ๆ กลายเป็นว่า ไม่ว่าจะเป็นเทศกาลหรือจะวันเกิดก็ตาม Ayato ก็มักจะได้รับพู่กันชั้นดีเป็นของขวัญเสมอ  มีพวกแผนสูงไม่น้อยที่มักส่งปากกาขนนกสวยงาม ราคาแพงจากต่างแดนมามอบให้แก่ผู้นำสำนัก Yashiro  ในเรื่องนี้ Ayato เองก็ไม่ได้อธิบายอะไร เพียงแค่สั่งทำกล่องขึ้นมาอย่างสวยงาม เพื่อเก็บเครื่องเขียนพวกนี้เท่านั้น  แต่เดิมแล้วเขาก็เป็นพวกที่ชอบของอะไรแปลกใหม่ และดีใจที่ได้ลองใช้ปากกาใหม่ ๆ ทุกชนิด  นอกจากนี้ ในบรรดาของขวัญจากหลากหลายแหล่งที่มา ก็มักจะมีข้อมูลเกี่ยวกับผู้ให้รวมอยู่ด้วย ข้อมูลเหล่านี้ได้กลายเป็นวิธีหนึ่งที่ Ayato จะใช้ควบคุมพวกเขา  แม้ว่า Ayato จะซื้อกล่องมาเก็บเครื่องเขียนพวกนี้ก็ตาม แต่ก็มีปากกาที่ค่อนข้างพิเศษสามด้ามที่ไม่เคยถูกเก็บใส่กล่องเลย  ด้ามแรกถูกทำขึ้นอย่างดี ตัวปากกาที่เพรียวบางถูกวางไว้บนโต๊ะของผู้นำสำนัก Yashiro แม้ว่าจะมีร่องรอยสึกหรออยู่บ้าง แต่ก็ยังเขียนง่ายลื่นไหล ใช้สำหรับการเขียนเอกสารราชการ  ด้ามที่สอง มันถูกเก็บไว้ในลิ้นชักด้านล่าง ปลายพู่กันมีขนเหลืออยู่เพียงเล็กน้อย เป็นพู่กันที่ Ayato ชอบใช้เมื่อตอนยังเป็นเด็ก เนื่องจากเหมาะสำหรับมือใหม่ เมื่อก่อนจึงมักถูกยืมโดย Thoma และ Ayaka  ด้ามที่สาม มันถูกซ่อนไว้ในส่วนลึกของตู้ไม้โบราณ ห่อเก็บเอาไว้ในถุงผ้าไหมอย่างดี มันทำขึ้นจากวัสดุชั้นเลิศ มีการออกแบบที่วิจิตรงดงาม เป็นของขวัญที่ได้รับจากท่านแม่ในวันบรรลุนิติภาวะของเขา
วิชั่น
คืนหนึ่งเมื่อหลายปีก่อน จู่ ๆ ท่านพ่อที่ป่วยหนักก็ได้เรียก Ayato ให้มาหา  ในคืนนั้นท่านพ่อดูต่างจากสภาพยามเจ็บป่วยปกติ แม้ว่าการแสดงออกของท่านจะดูเคร่งขรึม แต่ก็ไม่สามารถซ่อนความกังวลในสายตาของท่านเอาไว้ได้  ท่านพยายามทำสีหน้าให้ดูสดใสแล้วถาม Ayato ว่า: วันนี้ฝึกเสร็จแล้วเหรอ? ได้กินข้าวเย็นอิ่มไหม? ฝีมือดาบดีขึ้นบ้างรึเปล่า?   หลังจากที่ Ayato ตอบคำถามทั้งหมด ท่านพ่อของเขายิ้ม และพยักหน้า ดูท่าทางเหมือนพอใจ แต่แล้วสีหน้าของท่านก็พลันย่ำแย่ลงอย่างรวดเร็ว ราวกับว่าท่านมีอะไรอยากจะพูดแต่พูดไม่ได้  หลังจากลังเลอยู่เป็นเวลานาน พอได้สบเข้ากับดวงตาที่เศร้าโศกของท่านแม่ น้ำเสียงหนักอึ้งของท่านพ่อก็กล่าว  "Ayato... เจ้าจงจดจำไว้ให้ดี ไม่ว่าหลังจากนี้ตระกูล Kamisato จะแปรเปลี่ยนไปเช่นไรก็ตาม แต่เจ้าก็ยังคงเป็นลูกชายคนโตของพวกเรา เป็นพี่ชายของ Ayaka และเป็นทายาทที่แสนล้ำค่าของตระกูล Kamisato"  หลังจากให้ท่านพ่อพักผ่อนดี ๆ แล้ว Ayato ก็ได้โค้งคำนับท่านพ่อ ท่านแม่ และกล่าวขอตัว แล้วค่อย ๆ เดินกลับไปห้องนอนอย่างเชื่องช้า  ทันทีที่เขาเปิดประตู ก็เห็น "วิชั่น" ส่องแสงสว่างอยู่บนโต๊ะ  Ayato เคยได้ยินว่า "วิชั่น" เป็นดั่งดวงตาแห่งเทพ ถือกำเนิดขึ้นเพื่อตอบสนองต่อความปรารถนาของผู้คน  เขาใฝ่ฝันที่จะเป็นเสาหลักของครอบครัวมาตั้งแต่ยังเด็ก เหตุผลก็ไม่ได้ยิ่งใหญ่อะไร ก็แค่อยากให้ตระกูลเจริญรุ่งเรืองอีกยาวนาน และเพื่อปกป้องชีวิตความเป็นอยู่ของคนในครอบครัวก็เท่านั้น  "วิชั่น" มาปรากฏขึ้นในเวลานี้... อาจจะหมายความว่า นี่ถึงเวลาที่เขาต้องรับผิดชอบทุกอย่างแล้ว  เมื่อคิดถึงเรื่องนี้ Ayato ก็ไม่ได้ให้คนใช้จุดตะเกียง ทำเพียงแค่นั่งลงที่โต๊ะ  สถานการณ์ปัจจุบันไหลผ่านความคิดของเขาราวกับกระแสน้ำ:  ท่านพ่อที่ป่วยหนัก ท่านแม่ก็มีสุขภาพอ่อนแอ ตอนนี้ตระกูลเสมือนมังกรหัวขาด มีคู่แข่งมากมายที่ละโมบในสถานะและอำนาจของตระกูล Kamisato มาช้านาน  น้องสาวเองก็ยังเด็กนัก ต้องทำทุกวิถีทางเพื่อให้แน่ใจว่าเธอจะสามารถเติบโตขึ้นมาได้อย่างปลอดภัย อำนาจการปกครองของ Shogunate เป็นเหมือนทะเลที่มีแนวปะการังมากมาย จะขยับตัวทำอะไรต้องระวังให้ดี...  "Shuumatsuban" ที่สืบทอดจากรุ่นสู่รุ่นต้องไม่ทอดทิ้ง ส่วนพวกคนรับใช้ที่อยู่ข้างกายพวกนี้ ในตอนที่ตระกูล Kamisato อ่อนแอ จะเหลือสักกี่คนที่จะสามารถเชื่อใจได้กัน...  ยังมี Thoma ที่เกิดในต่างแดน ถึงเขาจะเป็นเพื่อน แต่ก็เป็นคนที่มีความสามารถ แต่ถ้าตระกูล Kamisato ล้มลง เขาจะมีแผนอะไรอื่นไหมนะ...  เรื่องราวที่ยุ่งเหยิงทั้งหมดค่อย ๆ แจ่มชัดในหัวสมองของ Ayato ท่ามกลางเครือข่ายข้อมูล ความเชื่อของเขายังคงหนักแน่นดังเดิม  เพื่ออนาคต และเพื่อปกป้องคนในครอบครัวให้อยู่รอดปลอดภัย อะไรที่ใช้ได้ เขาก็จะใช้โดยไม่เลือกวิธี อะไรก็ตามที่มาขวางทาง เขาจะกำจัดมันออกไปให้หมดไม่ว่าจะเป็นใครก็ตาม  ในคืนของห้องอันไร้แสงไฟ วิชั่นได้ส่องสว่างเพื่อเขา  เมื่อแสงแรกของรุ่งอรุณสาดส่องผ่านหน้าต่างลงมาที่โต๊ะของเขา ลูกชายคนโตผู้เยาว์วัยก็เตรียมพร้อมสำหรับทุกสิ่งทุกอย่างที่จะเข้ามาแล้ว
