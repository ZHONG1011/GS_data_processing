ข้อมูลตัวละคร
"ถ้าอยู่ที่ Sumeru สิ่งที่ห้ามพลาดเลยก็คือการแสดงของ Nilou"  นี่คือข้อเท็จจริงที่คนส่วนใหญ่ใน Sumeru ต่างเห็นด้วย  การร่ายรำของ Nilou ไร้กฎเกณฑ์ ทุกคนล้วนสามารถเพลิดเพลิน และดำดิ่งไปกับห้วงเวลาที่แสน "พร่างพราว" ได้  ผู้ชมของ Nilou มีอัตลักษณ์ที่แตกต่างกันไปมากมาย ไม่ว่าจะเป็นนักวิชาการผู้รอบรู้ หรือทหารรับจ้างที่สุดแสนจะอันตราย ทุกคนต่างก็ถูกการร่ายรำอันงดงามของเธอดึงดูดเอาไว้  ทุกครั้งที่ Nilou ขึ้นแสดงบนเวที ทุกพื้นที่ใน Grand Bazaar จะเนืองแน่นไปด้วยผู้คน  ถึงแม้ Sumeru จะสนับสนุนหลักเหตุผล และปัญญา แต่นั่นไม่ได้เหมารวมถึงศิลปะที่แสดงถึงความรู้สึก  แต่หากพูดว่า ปัญญาคือสิ่งที่เทพได้มอบให้แก่ Sumeru แล้วละก็ ถ้าเช่นนั้นศิลปะคือสิ่งที่มนุษย์ได้แสวงหามาด้วยตนเองสินะ
เรื่องราวของตัวละคร 1
ตัวตนของ Nilou นั้น แตกต่างจากนักเต้นรำคนอื่น ๆ ที่มาจากตระกูลผู้เชี่ยวชาญด้านศิลปะบนแผ่นดินกว้างใหญ่นี้ เพราะว่าตัว Nilou เองเป็นเพียงสาวน้อยธรรมดาที่มาจากครอบครัวธรรมดาใน Sumeru เท่านั้น  ครอบครัวที่มีสมาชิกอยู่สามคน ไม่ได้แตกต่างอะไรกับชาว Sumeru อีกหลาย ๆ คนที่อาศัยอยู่ในย่านเมืองชั้นล่างเลย  ความรู้ที่ได้รับจาก Akasha ก็เพียงพอแล้วสำหรับการใช้ชีวิตตามปกติในแต่ละวัน  หากมีอะไรพิเศษเกี่ยวกับเรื่องนี้ นั่นก็คือความรักของพ่อแม่ที่มีต่อลูกคนเดียวอย่าง Nilou นั้นมีมากเหลือเกิน  ถึง Sumeru จะมีบรรยากาศการเรียนรู้ที่เข้มข้น แต่พ่อแม่ของ Nilou กลับไม่เคยเปรียบเทียบ Nilou กับเด็กคนอื่น ๆ ทั้งยังไม่ได้คาดหวังว่า Nilou จะต้องกลายเป็นนักวิชาการ  ขอแค่เติบโตอย่างมีความสุข มีชีวิตที่มั่นคงก็พอแล้ว นั่นคือสิ่งที่พ่อแม่ของ Nilou ต้องการ  Nilou เติบโตขึ้นมาในสภาพแวดล้อมที่เต็มไปด้วยความรักและความเคารพ มีนิสัยบริสุทธิ์เรียบง่าย จิตใจที่ละเอียดอ่อน และมีความปรารถนาดีที่คิดเผื่อแผ่ถึงผู้อื่น  แม้ต่อมา พ่อกับแม่อาจมีปากเสียงเพราะความคิดเห็นที่ต่างกันบ้าง แต่เพราะการไกล่เกลี่ยอย่างใส่ใจของ Nilou ก็สามารถทำให้ทั้งสองคนกลับมาดีกันเหมือนเดิมได้อย่างรวดเร็ว
เรื่องราวของตัวละคร 2
ทุกตารางนิ้วของ Grand Bazaar ล้วนถูกรอยเท้าของ Nilou วัดผ่านมาทั้งหมด และผู้คนใน Grand Bazaar ล้วนถูกสลักอยู่ในความทรงจำของ Nilou  Nilou สามารถเอ่ยแนะนำสมาชิกทุกคนที่อยู่ใน Grand Bazaar ได้ละเอียดเหมือนเอ่ยแนะนำสมาชิกในครอบครัวก็ไม่ปาน  คุณ Jut มักจะตื่นแต่เช้ามาทำ Tahchin เสมอ ถ้าอยากกินส่วนที่หอมอร่อยที่สุดละก็ ต้องอย่าเอาแต่นอนอืดขี้เกียจอยู่บนเตียงนะ  คุณ Afshin เล่าเรื่องเก่งมาก ความเฉลียวฉลาดที่ยอดเยี่ยมของเขาทำให้ผู้คนอยากซื้อของกับเขาอยู่เสมอ  คุณ Hushang ที่ขายของเล่น มีมือคล่องแคล่วมาก เขาสามารถทำของเล่นชิ้นเล็ก ๆ ที่น่าสนใจมาก ๆ ออกมาได้ จึงเป็นที่นิยมในหมู่เด็ก ๆ  แน่นอนว่า ทุกคนต่างมองสาวน้อยผมแดงแสนหลักแหลมคนนี้เป็นดั่งสมาชิกในครอบครัวมานานแล้ว  ทุกครั้งที่ Nilou ไปซื้อของ ตั้งแต่ต้นทางยันปลายทาง ในมือก็มักจะได้ของมามากกว่าในรายการที่ต้องซื้อเสมอ น้ำหนักของสิ่งของพวกนั้นก็คือความรู้สึกดี ๆ ที่ทุกคนมีให้  แน่นอนว่า Nilou ก็ดูแลเอาใจใส่ทุกคนอย่างดีเช่นกัน  ตอนที่ Hushang กับ Farhad ทะเลาะกันเรื่องการเดิมพัน ทันทีที่ Nilou ปรากฏตัวขึ้น ทั้งสองก็สามารถคืนดีกันได้ทันที  ตอนที่ Sumpter Beast ของ Afshin แอบไปกินของของชาวบ้านคนอื่น Nilou เองก็จะออกมาช่วยขอโทษด้วยอีกคน  ถ้าถามว่าทำไม Nilou ถึงได้กระตือรือร้นขนาดนี้ เธอก็จะยิ้มแล้วตอบว่า:  "เพราะว่าเป็นครอบครัวเดียวกันก็ต้องอยากช่วยเหลือกันอยู่แล้วน่ะสิ ฮิฮิ"  สำหรับ Nilou แล้ว ครอบครัวที่มีพ่อกับแม่อยู่คือครอบครัวเล็ก ๆ แต่ครอบครัวที่มีทุกคนใน Grand Bazaar อยู่ก็คือครอบครัวใหญ่ ๆ
เรื่องราวของตัวละคร 3
Nilou จำได้อย่างแม่นยำว่าตอนที่เธอได้พบกับอาจารย์ในเทศกาล Sabzeruz ปีนั้นเธออายุเพียงแปดขวบ  ในปีนั้น อัศวินบุปผาได้มอบลูกอม Yalda ให้เธอเยอะเป็นพิเศษ Nilou ตัวน้อยเดินผ่านโรงละคร Zubayr ด้วยลูกอมที่เต็มทั้งอ้อมแขน  เทศกาล Sabzeruz จะขาดการร่ายรำไปได้ยังไง แต่เมื่อก่อนนั้นก็เชิญคณะระบำจากต่างประเทศมาแสดงการร่ายรำบนเวทีเป็นครั้งคราว  จนเมื่อ Grand Bazaar มีโรงละครเป็นของตัวเอง ทำให้ผู้คนแห่กันไปห้อมล้อมเวทีใหม่นี้กันอย่างตื่นเต้น  ไม่ง่ายเลยที่ Nilou น้อยจะแทรกตัวผ่านฝูงชนไปหน้าเวที นั้นเป็นครั้งแรกที่เธอได้เห็นอาจารย์ร่ายรำ  ถึงแม้ว่าบนเวทีจะไม่มีดอกไม้เลยสักดอก แต่ ณ เวลานั้น ราวกับสายตาของเธอได้เห็นดอกไม้นับพันเบ่งบานอยู่บนเวที  โดยไม่ทันได้รู้เนื้อรู้ตัว ลูกอมทั้งหมดได้ร่วงกราวลงสู่พื้น และ Nilou อดไม่ได้ที่จะร่ายรำไปพร้อมกับอาจารย์ที่อยู่บนเวที  เมื่อการร่ายรำสิ้นสุดลง Nilou น้อยก็พลันรู้สึกตัวว่าทำอะไรลงไป จึงได้รีบขอโทษผู้คนที่ได้เว้นที่ว่างล้อมรอบเธอ  ตอนนั้นเองอาจารย์ของเธอก็เดินลงมาจากเวที และพา Nilou น้อยไปเก็บลูกอม Yalda ขึ้นมา  อาจารย์ยื่นมือมาหา Nilou น้อยด้วยท่าทางอันสง่างามแล้วพูดว่า  "นับจากนี้ไป เธออยากจะร่ายรำไปด้วยกันกับฉันมั้ย?"
เรื่องราวของตัวละคร 4
แม้ว่าเธอจะอยู่ในเมืองหลวงแห่งปัญญาอย่าง Sumeru มาตลอด แต่ Nilou ก็ไม่ได้แสดงความสามารถใด ๆ ในด้าน "ความรู้" ออกมา แต่ดูเหมือนว่า เธอจะสามารถบรรเทาอารมณ์ของผู้อื่นได้ด้วยวิธีของเธอเอง  "นี่คงเป็นของขวัญที่ท่านหญิงน้อย Kusanali ทรงมอบให้ฉันด้วยความเมตตาแน่ ๆ"  หลังจากเริ่มเรียนร่ายรำกับอาจารย์ Nilou ก็รับรู้ได้ถึงพลังอันลึกซึ้งของภาษากาย  Nilou ผสมผสานพรสวรรค์รวมเข้ากับภาษากาย เพื่อสร้างชุดการร่ายรำบำบัดด้วยการเคลื่อนไหวร่างกายของเธอเอง  ตัวอย่างเช่น ถ้าพบคุณ Zubayr โกรธจัด คนทั้งโรงละครต่างทำงานด้วยความหวาดหวั่นสั่นกลัว...  มีเพียงแค่ Nilou ที่แย้มยิ้มน้อย ๆ อย่างอ่อนโยน แล้วเริ่มใช้เรียวแขน และปลายนิ้ววาดท่วงท่าน่าอัศจรรย์ออกมาบนอากาศ  "จินตนาการสิว่า ตอนนี้กำลังอยู่ในป่าฝนเขียวชอุ่มจากสายฝนที่เพิ่งหยุดตกไป คุณกับฉันเดินมุ่งหน้าเข้าไปเรื่อย ๆ พร้อมทักทาย และโบกมือให้กับบรรดาสหายสัตว์น้อยใหญ่ที่ผ่านไปมา ละทิ้งเรื่องราวต่าง ๆ ไว้เบื้องหลัง ให้อยู่ห่างไกลออกไป ออกไป..."  บางทีในสายตาของคนอื่น เรื่องนี้อาจจะดูเด็กน้อย และน่าตลกขบขัน แต่สำหรับคนที่เกี่ยวข้องแล้ว ภายใต้คำบรรยายที่นุ่มนวลของ Nilou ทำให้ความโกรธที่อยู่ในจิตใจค่อย ๆ จางหายไป ก่อนที่จะทันรู้ตัวซะอีก  สิ่งที่น่าทึ่งกว่านั้นตามที่คุณ Zubayr บอกก็คือ ชุดการร่ายรำบำบัดด้วยการเคลื่อนไหวร่างกายนี้ยังพัฒนาขึ้นไปได้อีก ทั้งมันยังใช้ได้ผลกับ Sumpter Beast แสนดื้อดึงทั้งสองตัวของเขาได้อีกด้วย
เรื่องราวของตัวละคร 5
ไม่ว่าจะในชีวิตประจำวันหรือในตอนแสดงบนเวที ความคิดของ Nilou ก็เรียบง่ายอยู่เสมอ  คลายความกังวลของทุกคน และทำให้ทุกคนมีความสุข  แต่เมื่อ "ปัญหา" มาถึงเธอ เธอมักจะเป็นทุกข์ เพราะเธอไม่สามารถตัดสินใจได้  "Tahchin" ก็อร่อยมาก "Pita Pocket" ก็ไม่เลว เมื่อกี้บนถนนเห็นมีคนถือ "Potato Boat" ผ่านไป เย็นนี้ฉันจะกินอันไหนดี?  ฉันได้ยินคนพูดถึงสถานที่ต่างๆ นอกเมือง Sumeru... ภูเขา Dragonspine ที่ปกคลุมด้วยหิมะสีขาวโพลน กังหันลมสูงที่สูงใหญ่เท่ายักษ์ ฉันเองก็ควรออกไปท่องเที่ยวด้วยมั้ยนะ?  ไม่ว่าจะตัวเลือกไหน Nilou สามารถหาเหตุผลช่วยสนับสนุนได้ ตัวเลือกเหล่านั้นเป็นเหมือน Forest Tree Frog ไม่กี่ตัวที่นั่งพองพุงประชันหน้ากัน ไม่มีใครสามารถโน้มน้าวอีกฝ่ายได้  แต่ถ้ามีคนคนหนึ่ง ที่สามารถตัดสินใจได้ปรากฏตัวขึ้นมาในเวลานี้ และบอกเธออย่างสงบนิ่ง และมั่นใจว่า:  "เอาทุกอย่าง อย่างละครึ่ง อยากกินอะไร พวกเราก็เอามาแบ่งกันกิน"  "สถานที่ที่ไม่คุ้นเคยสำหรับเธอนั้นไม่ได้มีอันตรายอะไร ฉันเคยเหยียบย่างเข้าไปแล้วล่ะ"  ...Nilou ก็จะตระหนักได้ในทันที ยกแขนขึ้นด้วยท่าทางแสดงการขอบคุณราวกับร่ายรำ ดื่มด่ำกับความสุขในการแก้ปัญหาใหญ่ที่ติดขัดมาเป็นเวลานาน
กองจดหมายจากผู้ชม
การไม่รับของขวัญจากผู้ชมบนเวที เป็นหลักการที่มีมาแต่ช้านานของโรงละคร Zubayr  แต่มันหลีกเลี่ยงไม่ได้ที่จะมีผู้ชมที่ใจดีเกินยัดของขวัญมาไว้ในอ้อมแขนของ Nilou ถึงแม้ว่าในวันรุ่งขึ้นอีกฝ่ายจะพบของขวัญที่ส่งคืนไว้ประตูบ้าน พร้อมข้อความ  "ขอขอบคุณความใจดีของคุณ แต่ถ้าคุณต้องการแสดงความชื่นชอบต่อผลงานของ Nilou ละก็ ครั้งต่อไปไม่จำเป็นต้องส่งของขวัญนะ เพียงแค่เขียนจดหมายถึงโรงละคร Zubayr ก็พอ"  ดั่งเกล็ดหิมะที่โปรยปราย จดหมายที่กระตือรือร้นเหล่านั้นถูกส่งไปยังกล่องจดหมายของโรงละครโดยนกหลากสีสัน  ในเวลาว่าง เมื่อไม่มีการแสดงหรือการซ้อม Nilou จะอ่านจดหมายแต่ละฉบับจากผู้ชมอย่างตั้งอกตั้งใจ ทั้งยังแบ่งปันกับสมาชิกของโรงละคร Zubayr และก็เก็บรวบรวมรักษาจดหมายพวกนี้ไว้อย่างทะนุถนอม  ตัวอักษรทุกตัวในจดหมาย ทุกอารมณ์ความรู้สึกที่อยู่ในจดหมายแต่ละฉบับ ล้วนแต่เป็นสิ่งที่น่าขอบคุณ และควรค่าแก่การจดจำเป็นอย่างยิ่ง  เมื่อ Nilou เริ่มร่ายรำได้อย่างเชี่ยวชาญมากขึ้น ผู้ชมก็แห่กันมาชมดูการแสดงของเธอมากขึ้นเรื่อย ๆ จากกระดาษจดหมายแผ่นบาง ๆ หลายปีผ่านไปได้กลายเป็นกองจดหมายหนา   หากมีคนล้อเล่นว่า Nilou เป็นสมบัติล้ำค่าของโรงละคร Zubayr แล้วละก็ เธอคงแย้มยิ้มอย่างอ่อนหวานพลางส่ายหัวอย่างแน่นอน  "สมบัติล้ำค่าของพวกเราก็คือ ความโปรดปรานจากผู้ชมทุกคน ซึ่งมันถูกใส่ไว้ในกล่องสุดลึกลับกล่องหนึ่งแหละ"
วิชั่น
Nilou เคยได้ยินอาจารย์พูดถึงความหมายของการร่ายรำมาไม่ต่ำกว่าหนึ่งครั้ง การร่ายรำถือกำเนิดขึ้นจากการใช้ชีวิตของมนุษย์ และเป็นของมนุษย์ตั้งแต่ต้นจนจบ  "การร่ายรำใช้เพื่อถ่ายทอดอารมณ์ความรู้สึก และรอยยิ้มของผู้ชมคือการตอบสนองทางอารมณ์"  เธอรู้ดีว่า ตัวเธอไม่ได้เก่งเท่านักวิชาการของสถาบัน และไม่เก่งในการขบคิดเกี่ยวกับ "ความหมาย" เบื้องหลังสิ่งต่าง ๆ แต่ในฐานะที่ได้รับอิทธิพลจากสิ่งที่ได้เห็น และได้ยินอยู่เป็นประจำ คนที่ติดตามการสอนสั่งของอาจารย์อยู่ทุกวันอย่าง Nilou ก็ตัดสินใจไว้ว่า จะเดินตามเส้นทางที่ตัวเองตั้งใจไว้  จนกระทั่งถึงวันที่เธอได้ขึ้นเวทีเป็นครั้งแรก ตอนที่ Nilou เริ่มทำการแสดง ยิ่งเธอร่ายรำ ก็ยิ่งจมดิ่งลงไปเรื่อย ๆ ค่อย ๆ มอบทุกสิ่งทุกอย่างออกไป  เธอนึกถึงสายลม, นึกถึงดวงจันทร์, นึกถึงเสียงอันแผ่วเบายามดอกกุหลาบแย้มกลีบผลิบาน สัมผัสขนหางของ Dusk Bird พร้อมทั้งนึกถึงสิ่งสวยงามมากมายอีกนับพัน  เธอต้องการแสดงจินตนาการของเธอผ่านการเคลื่อนไหวร่างกาย และเธอต้องการให้ผู้ชมทุกคนได้เห็นความงดงามที่อยู่ในหัวใจ  หยดน้ำค่อย ๆ หยดลงสู่เวที ท่วมท้นจนกลายเป็นผืนทะเลสาบ เช่นเดียวกับ Crystalfly ที่สัมผัสผิวน้ำ การร่ายรำเยื้องย่างอันรวดเร็วของ Nilou ทำให้ผืนน้ำเกิดระลอกคลื่นขึ้น  ร่างของเธอราวกับดอกบัวที่ล่องลอยหมุนวนไปมากลางทะเลสาบ ผู้ชมที่ชมดูอยู่ถึงกับทึ่งกับความงามอันแสนบริสุทธิ์ไร้สิ่งปรุงแต่งนี้  หลังจากม่านโปรยลงมา Nilou ก็ทรุดตัวลงบนเก้าอี้หลังเวที และสูดหายใจเข้าลึก ๆ เฮือกใหญ่  วิชั่นธาตุน้ำปรากฏอยู่บนเอวของเธอ ดุจหยาดน้ำค้างที่ประดับอยู่บนกลีบบัว  Nilou คิดว่า บางทีเธออาจค้นพบความหมายของการร่ายรำสำหรับตัวเองแล้วก็ได้  จงกลายเป็นความงดงาม แล้วถ่ายทอดความงดงามนี้ต่อไป นี่คือคุณค่าของศิลปะ
