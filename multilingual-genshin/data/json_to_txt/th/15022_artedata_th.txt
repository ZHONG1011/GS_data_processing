Ocean-Hued Clam
เพิ่มโบนัสการรักษา 15%
เมื่อตัวละครที่สวมใส่เซ็ตอาร์ติแฟกต์นี้ทำการรักษาตัวละครในทีม จะเกิด Sea-Dyed Foam ขึ้นเป็นเวลา 3 วินาที และบันทึกปริมาณการฟื้นฟูพลังชีวิตของการรักษา (รวมไปถึงค่าส่วนเกิน) เมื่อช่วงเวลาต่อเนื่องสิ้นสุดลง Sea-Dyed Foam จะระเบิด สร้างความเสียหายเป็น 90% ของปริมาณการฟื้นฟูพลังชีวิตที่สะสมแก่ศัตรูโดยรอบ (วิธีคำนวณความเสียหายนี้จะเหมือนกับปฏิกิริยาของธาตุ เช่น ชาร์จไฟฟ้า, นำไฟฟ้า และอื่น ๆ แต่จะไม่ได้รับผลกระทบจากความชำนาญธาตุ, เลเวล หรือเอฟเฟกต์โบนัสความเสียหายของปฏิกิริยา) ในทุก 3.5 วินาที จะเกิด Sea-Dyed Foam ได้มากสุดหนึ่งอัน; Sea-Dyed Foam จะบันทึกปริมาณการฟื้นฟูได้มากสุด 30000 หน่วย รวมถึงปริมาณการรักษาส่วนที่เกิน; ในช่วงเวลาเดียวกัน จะมี Sea-Dyed Foam ในทีมของตัวเองได้มากสุดหนึ่งอันเท่านั้น ซึ่งเอฟเฟกต์นี้จะยังคงเกิดขึ้นได้ แม้ในขณะที่ตัวละครที่สวมใส่เซ็ตอาร์ติแฟกต์นี้อยู่ในทีมแต่ไม่ได้อยู่ในการต่อสู้
Sea-Dyed Blossom
ดอกไม้อันอ่อนโยนที่ถูกย้อมด้วยสีอันหลากหลายของน้ำทะเล เปล่งประกายด้วยสีสันอันสวยงามภายใต้แสงจันทร์
 ดอกไม้ที่แสนบอบบางของท้องทะเล ใจกลางของดอกนั้นถูกประดับไว้ด้วยไข่มุกบริสุทธิ์ ในบทเพลงของเกาะ ดอกไม้ชนิดนี้เบ่งบานในก้นทะเลลึกที่มีแสงสว่างไสวของไข่มุก ด้วยความรักของหญิงสาวท้องทะเล และความอ่อนโยนของแสงจันทร์ ทำให้ไข่มุกทอประกายแสงวิบวับ  เมื่อความขัดแย้งทั้งหมดสิ้นสุดลง อสูรทะเลก็ไม่ต้องร่ำไห้ให้กับสหายผู้โดดเดี่ยวอีกต่อไป และเมื่อแสงจันทร์ส่องขึ้นเหนือหัว Touzan เทพผู้สง่างามลุกขึ้นร้องเพลง "มาเถิด หญิงสาวแห่งท้องทะเลทั้งหลาย มาดูเถิด ผู้ที่อยู่ในดวงใจของเรา มาชมแสงจันทร์ในยามค่ำคืนนี้เถิด" "ถึงแม้คืนนี้ Touzan จะร่วงหล่นมา แต่สายฟ้า และพายุก็ไม่สามารถปิดบังประกายความรุ่งโรจน์ของไข่มุกได้…"  มิโกะที่อยู่ลำพังได้ฮัมเพลง พร้อมร่ายรำท่ามกลางเกลียวคลื่นสีเงินใต้แสงจันทราส่อง เหล่าหญิงสาวท้องทะเลลืมความโศกเศร้าของการสูญเสีย แม้แต่ดอกไม้อันบอบบางก็กลับมามีสีสันอีกครั้ง
Deep Palace's Plume
ขนนกอันอ่อนนุ่มซึ่งมีสีสันหลากหลายราวกับปะการัง ว่ากันว่ามาจากผ้าคลุมของมิโกะ
 เป็นเวลากว่าหลายปี ในที่สุดบรรพบุรุษก็ได้เห็นแสงแห่งท้องฟ้าเป็นครั้งแรก Omikami ได้ทำการเลือกมิโกะในหมู่ผู้คนแห่งท้องทะเลขึ้นมา ในบทเพลงแห่งประวัติศาสตร์ของเกาะ "ผู้นำมิโกะ" คนแรกเคยเป็นหญิงสาวทะเลที่รวบรวมไข่มุก  ท่ามกลางเด็ก ๆ ที่สูญเสียอนาคตเพราะถือกำเนิดขึ้นมาท่ามกลางความขัดแย้ง ท่ามกลางคนชราที่สูญเสียความสุขจากภัยพิบัติที่ไร้ความปรานี ผู้นำมิโกะคนปัจจุบันปลอบโยนผู้คนด้วยบทเพลงของเกาะที่ไพเราะ และคำพูดที่นุ่มนวล ในยุคที่พายุโหมกระหน่ำ ผู้คนแห่งท้องทะเลก็ได้พบกับความหวังเป็นครั้งแรก  กล่าวกันว่าขนนกที่เกิดในท้องทะเลนี้มาจากชุดคลุมในพิธีของ "ผู้นำมิโกะคนปัจจุบัน" ที่มีเด็กน้อยใช้มือดึงออกโดยไม่ได้ตั้งใจ และถูกเก็บรักษาไว้อย่างเนิ่นนานโดยคนที่ระแวดระวังเป็นอย่างดี  ต่อมา นักรบผู้กล้า และมิโกะหญิงก็ได้ไปยังสถานที่แห่งการเสียสละที่ไม่อาจหวนกลับคืนมา แต่ชุดคลุมในพิธีของผู้นำมิโกะคนปัจจุบันนั้นไม่ได้หายไปไหน มันได้ถูกสืบทอดจากรุ่นสู่รุ่นมาจวบจนทุกวันนี้
Cowry of Parting
เปลือกหอยที่ใสสะอาดไร้ร่องรอย มาจากทะเลลึกอันกว้างใหญ่ไร้ก้นบึ้ง
 ในความเงียบสงัดของท้องทะเลลึกที่ทอประกายแสง เวลาดูเหมือนจะผ่านไปอย่างเชื่องช้า แม้แต่เปลือกหอยที่ส่องประกายใสสะอาด ก็อาจจะถูกลืมเลือนไปเพราะอายุขัยอันยาวนาน  ผู้คนแห่งท้องทะเลได้ออกมาจากใต้ก้นทะเลอันมืดมิด อำลาความฝันอันยาวนานใต้ท้องทะเลลึก ไปให้ห่างไกลจากสายตาที่คอยสอดส่องของทายาทมังกรทะเล ปีนป่ายบันไดปะการังที่ส่องประกายไปยังดินแดนแห่งแสงแดด ตามตำนานเล่าว่า ในสมัยนั้นผู้คนใต้ทะเลมักจะเก็บเอาเปลือกหอยเอาไว้เป็นที่ระลึกถึงเผ่าเสมอ สำหรับผู้โดดเดี่ยวที่สูญเสียเผ่าไปนั้น จะได้รับการต้อนรับเข้าสู่ครอบครัวใหม่  ในภาษาโบราณของเผ่า ได้เรียกเปลือกหอยที่ส่องประกายใสสะอาดเหล่านี้ว่า "ลาก่อน" ทั้งสองฝ่ายที่โอบกอดกันจะไม่ถูกพลังจากภายนอกทำให้พรากจากกัน แต่การพึ่งพาอาศัยกันไม่ได้หมายถึงนิรันดร์ เปลือกหอยเหล่านี้จึงเป็นการอำลาชีวิตใต้คลื่น และเป็นจุดเริ่มต้นของชีวิตใหม่ภายใต้แสงอาทิตย์
Pearl Cage
ไข่มุกอันแสนแวววาวที่เหล่ามิโกะแห่งเกาะ Watatsumi ใช้ถวาย แสงที่ส่องเป็นประกายอยู่เสมอนั้นไม่เคยจางหายไป
 ไข่มุกอันเจิดจ้าที่เทพแห่งเกาะ Watatsumi ยกย่องนั้นถือเป็นสมบัติล้ำค่าของผู้คนแห่งท้องทะเล "บทเพลง" ที่เกี่ยวกับไข่มุกนั้น มีแต่ผู้นำมิโกะคนปัจจุบันเท่านั้นที่มีคุณสมบัติในการขับร้องบทเพลงนี้  ตามตำนานเล่าว่าหอยที่อาบแสงสีรุ้ง และโอบรับความอ่อนโยนของท้องทะเลเอาไว้ จะให้กำเนิดไข่มุกที่บริสุทธิ์มิมีมลทินมัวหมอง ต่อมามีการเล่าขานกันว่า สายเลือดของผู้นำมิโกะ แห่ง Watatsumi นั้นมีต้นกำเนิดมาจากไข่มุก เยื้องย่างออกมาจากเปลหอยที่มีสีสันงดงามอันอ่อนนุ่ม สองศรีพี่น้องเต้นรำภายใต้แสงจันทร์ และท้องทะเลได้รับความโปรดปรานเป็นอย่างมาก ด้วยความรัก และความยินดีปรีดา Omikami จึงมอบหยกเม็ดงามที่จะทำให้ความฝันอันบริสุทธิ์ในการไล่ตามแสงแดดของพวกเธอเป็นจริง  เมื่ออยู่ในมือของผู้ที่มีสายเลือดแห่ง Watatsumi ไข่มุกจะดูส่องประกายเจิดจรัสมากกว่าปกติ  หรือนี่อาจเป็นเพียงตำนานโบราณอีกเรื่องหนึ่งเท่านั้น เพราะมันนานจนยากที่จะพิสูจน์ความจริงได้แล้ว ในตำนานยังกล่าวไว้ว่า ในช่วงเวลาแห่งความพ่ายแพ้ มิโกะได้สลับเสื้อผ้ากับสองพี่น้องฝาแฝด แล้วหลบซ่อนตัวอยู่ในเกลียวคลื่นที่ไม่มีที่สิ้นสุด มีเพียงไข่มุกอันเจิดจรัสนี้เท่านั้นที่สูญหายไปท่ามกลางความโกลาหลของเกลียวคลื่น หวนคืนสู่ความสันโดษอันเงียบสงัด ณ ส่วนลึกของท้องทะเล
Crown of Watatsumi
มงกุฎโบราณที่แสนสวยงาม ครั้งหนึ่งเคยเป็นของ "นักบวช" ที่ถูกลืม ในทุกวันนี้มันถูกผนึกไว้อย่างดีโดยชาว Watatsumi
 Omikami ได้คัดเลือกนักบวชขึ้นมาจากตระกูลมากมายใน Watatsumi และได้สวมมงกุฎแห่งเกียรติยศให้แก่พวกนางด้วยมือของตนเอง แต่หลังจากสิ้นสุดยุคแห่งความทุกข์ยากลำเข็ญ ด้วยการจากไปของเหล่านักบวช มงกุฎแห่งเกียรติยศนี้ก็ได้ถูกผนึกไว้เช่นกัน  ในบทเพลงได้รับการขับขานสืบทอดต่อกันมาของผู้คนแห่งท้องทะเลนั้นกล่าวว่า มงกุฎที่ทำจากไข่มุก และปะการังจะไม่มีวันแปดเปื้อน และผู้ใดที่ได้รับมงกุฎแห่ง Watatsumi คือ "ผู้ปกครอง" ที่ Omikami นั้นให้การยอมรับ ผู้คนแห่งท้องทะเลที่ได้รับมงกุฎแห่งเกียรติยศนี้ถูกเรียกขานว่า "Touzannou" ราชาผู้กล้า หรือฝาแฝดที่ท่องไปอย่างอิสระเหนือคลื่น พวกเขาทั้งหมดถูกจับตามองด้วยดวงตาแห่งความรักของ Omikami และมอบวิญญาณอมตะให้กับบทเพลงของเกาะ ตำนานได้เล่าไว้ว่า เหล่าผู้ปกครองเหล่านี้ได้ช่วยเหลือ Omikami ในการชี้นำให้ผู้คนแห่งท้องทะเลเริ่มทำการเกษตร ตกปลา และล่าสัตว์ตามเกาะต่าง ๆ แต่แล้ว เมื่อศึกแห่งโชคชะตาที่ไม่อาจหลีกเลี่ยงมาถึง เทพเจ้าก็ได้ร่วงโรย  ด้วยความหวังและความทรงจำที่ถูกดึงขึ้นมาจากเบื้องลึกของห้วงทะเล และการซึมซับอารยธรรมและประวัติศาสตร์ที่สาบสูญไปนาน มงกุฎที่ละเอียดอ่อนและสง่างามเหล่านี้ได้ติดตามเจ้าของของมันร่วงหล่นลงในรอยแยกที่ถูกลืมเลือน
