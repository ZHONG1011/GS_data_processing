ข้อมูลตัวละคร
ใน "แก๊ง Arataki" ที่คิดว่าการส่งเสียงอึกทึกเพื่อโอ้อวดเหิมเกริมคือสิ่งที่ทำให้ดูดี รองหัวหน้า Kuki Shinobu ผู้สวมใส่หน้ากาก และสงบนิ่งอยู่เสมอ กลับโดดเด่นกว่าเพื่อนร่วมแก๊งจอมเอะอะมะเทิ่งคนอื่น ๆ มาก  ไม่ว่าคนอื่นจะสร้างปัญหาแบบไหนก็ตาม รองหัวหน้า "แก๊ง Arataki" จะมาถึงที่เกิดเรื่องทันทีที่ได้ยินข่าว และใช้วิธีการที่เป็นมืออาชีพ และมีประสิทธิภาพสูงสุดเพื่อจัดการกับปัญหาทั้งหมดในคราวเดียว  มีทั้งทำขนมให้เด็กที่ถูกแย่งขนมไป ขัดเงาและซ่อมแซมสีเครื่องเคลือบที่เต็มไปด้วยรอยขีดข่วน หรือจะทำหน้าที่เป็นทนายให้เพื่อนผู้เคราะห์ร้ายที่ถูกคุมขัง...  ความสามารถมากมายของเธอ ทำให้ผู้ที่คอยเฝ้าชมต่างคิดว่า บนโลกนี้มีอะไรที่เธอรับมือไม่ได้บ้างไหมนะ?  "ฉันก็ไม่ได้มีใบอนุญาตประกอบวิชาชีพทุกอย่าง บางอุตสาหกรรมไม่มีมาตรฐานการประเมินที่แน่นอน เพราะงั้นเลยไปสอบไม่ได้"  ด้วยเหตุผลบางอย่าง ถึงแม้จะสวมหน้ากาก แต่ใบหน้าที่ไม่สบอารมณ์ของเธอก็ยังปรากฏให้เห็นได้ชัด  "จะว่าไปแล้ว บนโลกนี้มีอาชีพที่ทำงานได้โดยไม่มีใบอนุญาตได้ยังไง? ต้องขออภัยที่ฉันไม่อาจเข้าใจได้เลย"  แต่ก็ไม่รู้ทำไม ถึงแม้ว่าเธอจะสวมหน้ากาก แต่น้ำเสียงแห่งความสงสัย และความงงงวยลึก ๆ นั้นกลับมีพลังทำให้ชวนฉงนตามไปได้
เรื่องราวของตัวละคร 1
ว่ากล่าวกันว่านามบัตรคือใบหน้าของคนในสังคม  แม้ว่าจะไม่เข้าใจคนที่ทำนามบัตรที่ฝังด้วยเงินชุบทอง และมีลูกไม้ประดับอย่างถ่องแท้ แต่การยื่นกระดาษแผ่นเล็ก ๆ ที่ใส่ชื่อ ข้อมูลส่วนตัว และข้อมูลติดต่อไว้นั้นถือเป็นแนวทางที่มีประสิทธิภาพมาก  เมื่อ Kuki Shinobu เข้าสู่สังคมครั้งแรก เธอกังวลอย่างมากว่าจะเขียนนามบัตรยังไง  อดีตมิโกะของศาลเจ้า Grand Narukami งั้นเหรอ? ทันทีที่ความคิดนี้เกิดขึ้น เธอก็ขีดฆ่ามันทิ้งในหัวอย่างไร้ความปรานี  แค่เขียนชื่อ Kuki Shinobu? ดูแล้วเหมือนคนว่างงานที่ไม่มีความรู้ ไม่มีวาทศิลป์ยังไงอย่างนั้น  ถ้าไม่เวิร์กก็ไปลองสอบใบอนุญาตประกอบวิชาชีพดูละกัน นี่คือสิ่งที่คนบนโลกพูดกัน  ใบอนุญาตเป็นของดี ไม่เพียงแต่พิสูจน์ความพยายามในช่วงเวลาหนึ่งเท่านั้น ทั้งยังน่าเชื่อถือ ใช้ตกแต่งตัวเองได้สะดวก และยังง่ายต่อการแนะนำตัวเองอีกด้วย  หลังจากสอบได้ใบอนุญาตแบบชิล ๆ Kuki Shinobu ก็รู้สึกว่าตัวเองมีข้อมูลที่สามารถเพิ่มลงไปในนามบัตรที่ว่างเปล่านี้ได้แล้ว  อย่างไรก็ตาม เรื่องยากลำบากก็เกิดขึ้น: ด้วยความอยากรู้ และอยากลองทดสอบตัวเอง เธอเลยสอบใบอนุญาตประกอบวิชาชีพมากมายในคราวเดียว ทำให้คำนำหน้าบนนามบัตรยาวขึ้นเรื่อย ๆ  "เชฟขั้นต้น, ช่างเย็บผ้า, นักคณิตศาสตร์ประกันภัย, ผู้ดูแลด้านสุขภาพ, ผู้จัดการฝ่ายทรัพยากรบุคคล..."  แม้การที่มีความสามารถมากมายจะไม่ส่งผลเสีย แต่ก็ไม่ควรมากเกินไป ไม่อย่างนั้นจะเป็นอย่าง Kuki Shinobu ที่ต้องมานั่งปวดหัวกับการเลือกชื่อ  จนถึงทุกวันนี้ Kuki Shinobu เองก็จำไม่ได้ว่าตัวเองทำนามบัตรมาแล้วกี่แบบ  แต่ว่า นับตั้งแต่ที่เธอเข้าร่วม "แก๊ง Arataki" ชื่อแรกสุดบนนามบัตรของเธอก็คือ "รองหัวหน้าแก๊ง Arataki" มาโดยตลอด
เรื่องราวของตัวละคร 2
หลังจากได้ชิม Lavender Melon ที่ Kuki Shinobu เผาเองกับมือ ทุกคนใน "แก๊ง Arataki" ก็ได้แต่เอ่ยปากกล่าวด้วยน้ำตา: Lavender Melon เผาชิ้นนี้มันจะอร่อยเกินไปแล้ว!  แถมรสชาติแบบนี้ยังแตกต่างจากการเผาทั้งหมดที่เคยได้ลองมาอีกต่างหาก เป็นไปได้ไหมว่าในการสอบเชฟระดับสูงจะมีการสอนวิธีการเผา Lavender Melon เป็นพิเศษด้วย?  Kuki Shinobu วาง Lavender Melon เผาในมือลง และค่อย ๆ เล่าถึงเหตุการณ์ในอดีต  ย้อนกลับไปเวลานั้น ตอนที่เธอไปเรียนกฎหมายที่ Liyue เวลาว่าง ๆ ก็มักจะไปร้านอาหารที่มีชื่อว่า "ภัตตาคาร Wanmin"  อาหารในร้านนั้นมีหลากหลาย ทั้งเทคนิคการปรุงที่แปลกใหม่ ทั้งยังมีไอเดียที่ลึกล้ำ ทำให้เธอในตอนนั้นที่สอบใบอนุญาตประกอบอาชีพเชฟระดับสูงแล้วยังต้องแปลกประหลาดใจ  ทั้งเนื้อผัดซอสที่กลับมีกลิ่นหอมของปลา, ซุปผักกาดขาวที่มีกลิ่นสดใหม่เหมือนซุปไก่... โลกนี้ช่างกว้างใหญ่ไพศาล และเต็มไปด้วยสิ่งมหัศจรรย์จริง ๆ  ท่ามกลางอุตสาหกรรมมากมาย ถึงแม้จะได้รับใบอนุญาตขั้นสูงแล้ว แต่ก็จะหย่อนยานไม่ได้ จำเป็นต้องพยายามมากขึ้น และมีความกล้าที่จะฝ่าฟันเพื่อก้าวข้ามขีดจำกัดของผู้ที่มาก่อน  เหล่าชาว "แก๊ง Arataki" เหมือนจะเข้าใจแต่ก็ไม่เข้าใจ แต่นั่นก็ไม่สามารถหยุดพวกเขาจากการตบมือโห่ร้องเชียร์ และไม่สามารถมาหยุดยั้งความเลิศรสของ Lavender Melon เผานี้ได้  พอได้ดูพวกเขากินกันอย่างเอร็ดอร่อย เคี้ยวกันจนแก้มตุ่ย Kuki Shinobu ก็เก็บตอนจบของเรื่องนี้ไว้เงียบ ๆ ในใจ  ในตอนนั้นผู้ช่วยเชฟของ "ภัตตาคาร Wanmin" ได้ยินสิ่งที่เธอพูดเข้า ก็ได้โน้มน้าวให้เชฟ Mao เอา Slime เกลือ และพริกไทยออกมาชุดหนึ่ง...  เกรงว่าเมนูแบบนี้คงไม่เคยปรากฏในการสอบเชฟที่ไหนบนโลกมาก่อน  สำหรับความจริงที่ว่า Kuki Shinobu เอา Slime ห่อ Lavender Melon ไว้แล้วค่อยนำไปเผานั้น ถึงตีให้ตาย "แก๊ง Arataki" ก็คงไม่อยากรับรู้ความจริงที่ว่านี้
เรื่องราวของตัวละคร 3
ตระกูล Kuki เป็นตระกูลมิโกะที่มีมาแต่ช้านาน และพวกเขาก็ภูมิใจที่ได้รับใช้ Narukami จากรุ่นสู่รุ่น  แน่นอนว่ารุ่นของเธอก็ไม่มีข้อยกเว้น หลังจากที่พี่สาวของเธอ Miyuki ได้ก้าวเข้าสู่ศาลเจ้า ตัว Shinobu เองก็ถูกส่งไปฝึกงานยังศาลเจ้า Grand Narukami ตั้งแต่อายุยังน้อย  นอกจากเกียรติยศของครอบครัวแล้ว ยังมีกฎอีกหลายข้อ: การถือศีลอดเพียงไม่กี่วันสามารถแสดงความจริงใจและความมุ่งมั่น ต้องชำระร่างกายหลาย ๆ ครั้งถึงจะไม่เป็นการดูหมิ่นพลังศักดิ์สิทธิ์ของเทพ...  ไม่มีใครสามารถอธิบายให้เธอฟังได้ว่ากฎพวกนี้มีที่มายังไง ใครเป็นคนกำหนด แต่ก็ได้รับการตอบกลับมาเพียง ทำกันแบบนี้มาโดยตลอด ก็แค่ทำ ๆ ตามเขาไปก็พอ  ในครั้งแรกที่ Kuki Shinobu มาถึงศาลเจ้า การค้างคืนบนยอดเขาที่เต็มไปด้วยลมแรง และอากาศที่หนาวเย็นเป็นช่วง ๆ ครอบครัวก็อยู่ห่างไกลออกไปจากศาลเจ้า แถมพี่สาวก็ไม่อยู่เพราะออกไปทำงานข้างนอก  เธอที่เป็นคนแข็งแกร่งตั้งแต่ยังเด็ก แทนที่จะขอความช่วยเหลือจากมิโกะคนอื่น เธอกลับเลือกที่จะเก็บหญ้าเต็มไปด้วยหนามทีละต้นบนภูเขาเพียงลำพัง และทอเป็นวงล้อมรอบตัวเธอ  หากพูดตามคำพูดยอดนิยม ทุกความสำเร็จจะได้รับคำอวยพรจาก Narukami และจะขจัดโรคภัยไข้เจ็บออกไป ดังนั้นเธอจึงนอนขดตัวอยู่ในวงไม้หนามพร้อมภาวนาให้ Narukami โปรดช่วยคุ้มครองพร้อมร่างกายที่หนาวสั่นตลอดตอนกลางคืน  พอผ่านไปหนึ่งคืน นอกจากรอยแดงจุด ๆ ตามร่างกายแล้ว สายลมหนาวก็ไม่ได้จางหายไป  หลังจากวันนั้นเป็นต้นมา Kuki Shinobu ก็พบว่า กฎมากมายนั้นไม่ได้น่าเชื่อถืออย่างที่บรรพบุรุษเคยกล่าวไว้ และงานของมิโกะ ก็ไม่ได้จำเป็นอย่างที่คนในครอบครัวบอก  ...ถ้าอย่างนั้น กฎที่ว่าหากมีลูกสาวเกิดในตระกูล Kuki จะต้องให้เป็นมิโกะ ก็ควรต้องหารือกันใหม่แล้ว?  หลายปีต่อมาที่เธอได้จากศาลเจ้ามานานแล้ว อยู่มาวันหนึ่งเมื่อไม่มีอะไรทำ Shinobu ก็ได้อ่านหนังสือเกี่ยวกับเภสัชวิทยา  ในหนังสือนั้นได้อธิบายไว้อย่างชัดเจนถึงฤทธิ์ที่จะทำให้ตัวชาของหญ้าหนามบนภูเขา ที่จะทำให้นก และสัตว์ไม่สามารถเคลื่อนที่ได้ ด้วยคุณสมบัติของมัน คนโบราณจึงเก็บหญ้ามาใช้เป็นยาบรรเทาอาการปวด  ...จะว่ายังไงดีนะ  Kuki Shinobu คิดว่ากฎต่าง ๆ ก็มีเหตุผลของมัน แต่ก็ถือว่าล้าสมัยเกินกว่าจะยึดถือกฎเกณฑ์นั้นมาเป็นเหตุ  พอคิดแล้วคิดอีก ก็อดที่จะดีใจไม่ได้: ยังไงชีวิตตอนนี้ก็มีความสุขกว่าตอนนั้นละนะ
เรื่องราวของตัวละคร 4
เพื่อที่จะหางานที่เป็นอิสระอย่างแท้จริง Kuki Shinobu ได้ปฏิเสธคำเชิญให้ไปทำงานเต็มเวลานับครั้งไม่ถ้วน และจะรับเฉพาะงานพาร์ทไทม์เท่านั้น  หนึ่งในคำขอที่เธอได้รับ ก็มาจากช่างฝีมือเครื่องเคลือบสูงวัยที่มีชื่อเสียงที่ได้บังเอิญเอวเคล็ดกะทันหัน งานนี้ไม่ได้ยากสำหรับเธอที่สอบได้ใบอนุญาตประกอบวิชาชีพการทำเครื่องเคลือบขั้นสูงแล้ว แต่ที่ค่อนข้างพิเศษคือที่อยู่ของลูกค้า  ในตอนนั้นเธอได้มาถึงหน้าสำนักพร้อมตุ๊กตาที่ได้รับการดูแลอย่างดี แต่แล้วกลับมีโจรคนหนึ่งวิ่งพุ่งออกมาจากสำนัก และพุ่งเข้าชนเธอ ตุ๊กตาถูกกระแทกจนหลุดมือ และลอยสูงขึ้นไปในอากาศ  พอเห็นว่างานที่อดตาหลับขับตานอนทำมากำลังจะตกลงแปดเปื้อนกับฝุ่นดิน Kuki Shinobu ได้ลงมือว่องไวดุจสายฟ้า มือหนึ่งคว้าจับตุ๊กตา และหันหลังอย่างรวดเร็ว แล้วใช้เท้าเหยียบผู้หลบหนีเอาไว้  กลุ่มคนรอบ ๆ เข้ามาจัดการกับโจรคนนั้น หลังจากนั้น Kujou Sara ที่ดูเหมือนจะเป็นลูกค้าของคำขอนี้ก็เข้ามาขอบคุณ Shinobu  สินค้าอยู่ในสภาพสมบูรณ์ Kujou Sara ที่ได้ยินเกี่ยวกับเรื่องนี้ ก็อดแปลกใจไม่ได้ที่ช่างฝีมือเครื่องเคลือบจะมีความสามารถแบบนี้  หลังจากที่ทำความเข้าใจกับสถานการณ์ของ Kuki Shinobu และความปรารถนาที่จะ "หางานที่อิสระอย่างแท้จริง" ของเธอ Kujou Sara ครุ่นคิดอยู่ครู่หนึ่ง และเชื้อเชิญให้ Shinobu เข้าร่วมกับสำนัก Tenryou  "ไม่... ถ้างานราชการก็อย่าเลย ไร้อิสระที่สุดแล้ว" Kuki Shinobu ดูเหมือนจะมีความรอบคอบอยู่บ้าง "แต่ถ้าการบรรยายเรื่องกฎหมาย กับการสอนศิลปะการต่อสู้ ถ้าทำเป็นงานพาร์ทไทม์ได้ ฉันจะพิจารณามันอย่างแน่นอน"  ตั้งแต่วันนั้นเป็นต้นมา Kuki Shinobu ก็ได้เริ่มงานพาร์ทไทม์ใหม่  สิ่งหนึ่งที่เธอคาดไม่ถึงก็คือ ทุกครั้งที่เธอมาบรรยายเรื่องกฎหมาย กับการสอนศิลปะการต่อสู้ นายพลแห่งสำนัก Tenryou คนนั้นก็เข้าร่วมไม่เคยขาดเลย  "ในฐานะเจ้าหน้าที่ผู้บังคับใช้กฎหมาย ก็ควรรู้กฎหมายให้มากกว่านี้" Kujou Sara พูดอย่างจริงใจ  "นี่ก็เป็นโอกาสที่หาได้ยากสำหรับฉันที่จะได้เรียนรู้จากนักศิลปะการต่อสู้ที่มีความสามารถคล้ายคลึงกัน" Kuki Shinobu เองก็ตอบกลับอย่างจริงใจ  Kujou Sara เป็นคนซื่อสัตย์ และ Sara ก็ได้รับการยอมรับจาก Kuki Shinobu สำหรับการกระทำที่รวดเร็ว และเด็ดเดี่ยว นอกจากนี้ Sara มักจะขอให้ Kuki Shinobu ช่วยบำรุงรักษาตุ๊กตาของเธออยู่เสมอ ในไม่ช้าทั้งสองก็กลายเป็นเพื่อนกัน  Sara พยายามชักชวนให้ Kuki Shinobu มาทำงานด้วยกันหลายต่อหลายครั้ง แต่ Kuki Shinobu ก็ไม่เคยคิดที่จะสูญเสีย "งานที่เป็นอิสระอย่างแท้จริง" ไป  จนกระทั่งวันหนึ่ง Kuki Shinobu ได้นำตุ๊กตาไปยังร้าน Izakaya ที่ทั้งสองมักจะนัดพบกันอยู่บ่อย ๆ แต่ก็ไม่พบแม้แต่เงาของ Sara หลังจากดื่มคนเดียวจนถึงเที่ยงคืน ถึงจะได้เจอ Sara ที่มาสาย  "หายากนะที่ Sara จะมาสาย"  "ขอโทษที ครั้งนี้ดันไปเจอเข้ากับแก๊งขี้โวยวายเข้า..."  "หืม แก๊งไหนกันที่ทำให้เธอลำบากได้ขนาดนี้?"  "จะเรียกว่าลำบากก็ไม่ได้ เจ้าพวกนั้นเรียกตัวเองว่า 'แก๊ง Arataki' น่ะ"
เรื่องราวของตัวละคร 5
"แก๊ง Arataki" มีรองหัวหน้ามาใหม่ เรื่องนี้ได้ก่อให้เกิดการถกเถียงกันอย่างดุเดือดเล็ก ๆ ใน Hanamizaka  ว่ากันว่ารองหัวหน้าคนนี้เป็นคนมีมารยาท ทั้งยังรู้กฎหมาย แถมยังมีร่างกาย และมือคู่หนึ่งที่คล่องแคล่วว่องไว มาได้เพียงไม่กี่วันก็สามารถทำให้พวกลูกน้องติดตามอย่างเชื่อฟังได้  คนที่ได้เห็นรองหัวหน้าคนนี้ในที่เกิดเหตุด้วยตาตัวเองต่างก็ชื่นชมไม่หยุดปากว่า ในที่สุดใน "แก๊ง Arataki" ก็มีคนที่มีความรู้ มีเหตุผล และสุภาพเพิ่มขึ้นอีกคนแล้ว  แต่ก็ยังมีคนที่เป็นห่วงเป็นใยเหมือนกันว่า "แก๊ง Arataki" ไม่ใช่กลุ่มแก๊งที่จริงจังอะไร  การก่อเรื่องวุ่นวายเล็ก ๆ น้อย ๆ ในอดีตจะไม่พูดถึง แต่วันนี้มีสมาชิกใหม่ที่มีหัวคิดสักที ถ้าอย่างนั้นก็ต้องมีวินัยในแก๊งขึ้นบ้าง มีแต่สวรรค์เท่านั้นที่จะรู้ว่าอนาคตจะมีเรื่องวุ่นวายอะไรขึ้นบ้าง?  โดยเฉพาะอย่างยิ่งงานประจำวันพวกนั้นของ "แก๊ง Arataki" นอกจากงานขนส่งสินค้า ซ่อมแซมบ้าน จัดการแสดง... ตอนนี้ยังมีหน่วยงานด้านภาษี การให้คำปรึกษาด้านกฎหมาย การจัดงานอีเว้นท์ ฯลฯ ที่เกี่ยวข้องกับเงินจำนวนมหาศาล และเต็มไปด้วยธุรกิจอันตราย  การทำธุรกิจต่าง ๆ มากมายขนาดนี้ คงไม่ได้ทำธุรกิจโดยไม่มีใบอนุญาตหรอกใช่มั้ย?  ...ไม่มีใบอนุญาต ไม่เป็นไร แต่หากจงใจเริ่มต้นธุรกิจใหม่เพื่อทำการหลอกลวงละก็ จะถูกจับโดยสำนัก Tenryou ทันที!  พอได้ติดตามผลงานต่าง ๆ ของ "แก๊ง Arataki" ความสงสัยและข่าวลือต่าง ๆ ถูกปัดเป่าออกไปอย่างรวดเร็ว ทุกการกระทำเพียงพอที่จะพิสูจน์ว่าพวกเขายังคงเป็น "แก๊ง Arataki" ที่ตรงไปตรงมาที่พูดคำไหนคำนั้นเหมือนเดิม  เรื่องดีก็คือ มีคนบางคนกล้าลองใช้บริการทางการเงินรูปแบบใหม่นี้ เป็นเรื่องน่าทึ่งที่จะบอกว่าสถานะทางการเงินของบุคคลนั้นดีขึ้นอย่างเห็นได้ชัด ความโปร่งใสของกระบวนการ และความซื่อสัตย์ในการทำงานนั้นน่าทึ่งมาก  แต่ที่น่าขันก็คือ "แก๊ง Arataki" ยังไงก็คือ "แก๊ง Arataki" อยู่วันยังค่ำ จนถึงทุกวันนี้ในช่วงเวลาอาหารเย็น พวกเด็ก ๆ ใน Hanamizaka ยังคงพ่ายแพ้ให้แก่ Arataki Itto จนต้องสูญเสียขนมทั้งหมด และกลับบ้านไปด้วยความโกรธเสมอ  ดูเหมือนว่าเส้นทางรองหัวหน้าในตำนานที่ต้องการเปลี่ยนแปลงนิสัยชาว "แก๊ง Arataki" ยังคงอีกยาวไกลนัก
หน้ากากโอนิ
ตอนที่เข้าร่วมกับ "แก๊ง Arataki" ในตอนแรก Kuki Shinobu ยังไม่ได้สวมหน้ากากแต่อย่างใด  ในตอนที่ Kuki Shinobu กำลังเจรจาอย่างจริงจังเพื่อพัฒนาธุรกิจในต่างประเทศ สมาชิกคนอื่น ๆ ของ "แก๊ง Arataki" ก็ยืนเรียงแถวกันด้านหลังเธอ เอามือไว้ข้างหลัง ท่าทีเคร่งขรึม  "พวกนายแค่ยืนค้างแบบนี้เอาไว้ และไม่ต้องพูดอะไรทั้งนั้น" Kuki Shinobu กล่าวไว้ก่อนหน้านี้ "นี่เป็นการเจรจาที่มีประสิทธิภาพที่สุด... สำหรับพวกนาย"  การเจรจาเป็นไปอย่างราบรื่นอย่างที่ Kuki Shinobu คาดไว้ แต่น่าเสียดายที่เด็กคนหนึ่งเดินผ่านมาชี้ไปที่ Kuki Shinobu แล้วพูดอย่างดีใจว่า:  "มาม๊า มาม๊า ดูนี่เร็วจิ! พี่สาวมิโกะที่ไม่ชอบยิ้มที่เมื่อก่อนเคยเจอที่ศาลเจ้าคนนั้นนี่! มาม๊าดูสิ ตอนนี้พี่เขาเท่มากเลย!"  เด็กน้อยถูกแม่ที่ตื่นตระหนกคว้าตัวไปอย่างรวดเร็ว แต่สีหน้าของ Kuki Shinobu นั้นเต็มไปด้วยความเขินอาย และทำอะไรไม่ถูก อับอายจนอยากจะมุดดินหลบหนีออกไปอาศัยอยู่บนป่าเขาลึก  และ Itto ที่ทำหน้าเหมือนมี Onikabuto สองตัวต่อสู้อยู่ในปากของเขา Genta และคนอื่น ๆ พยายามอย่างเต็มที่ในการอดกลั้น แต่สุดท้ายก็ทนไม่ไหว ระเบิดเสียงหัวเราะออกมาดังลั่น  ในการฝึกต่อสู้ครั้งต่อไป ใบหน้าของพวกเขาก็ถูกต่อยจนแดงกว่าหน้าของ Kuki Shinobu ในตอนนั้นซะอีก ถ้าพวกเขารู้ว่าการหัวเราะครั้งนั้นจะทำให้พวกเขาต้องเจอจุดจบแบบนี้ ก็ไม่รู้ว่าจะยังกล้าหัวเราะเป็นบ้าเป็นหลังแบบนั้นอีกมั้ย  หลังจากวันนั้น Kuki Shinobu ก็มีหน้ากากสีดำ เขี้ยวยาวเหมือนโอนิอยู่บนใบหน้า  และฉายา "ผู้ช่วยแห่งโอนิ" ก็ถูกตั้งขึ้นในการฝึกครั้งต่อไป
วิชั่น
ในวันที่ออกจากศาลเจ้าวันนั้น Kuki Shinobu ได้ละทิ้งทุกสิ่งทุกอย่างสมัยที่เธอยังเป็น "มิโกะ" ไว้ในห้อง นำติดตัวไปเพียงแค่กระเป๋าเดินทางเรียบง่ายที่มีของเพียงน้อยนิดเท่านั้น  ทันทีที่เธอหยิบกระเป๋าขึ้นมา เธอสังเกตเห็นความแตกต่างของน้ำหนัก ในกระเป๋าใบนี้ควรมีแค่ผ้าเช็ดตัวเท่านั้นไม่ใช่เหรอ?  หลังจากที่ล้วงมือเข้าไป เธอก็หยิบ "วิชั่น" ที่ส่องประกายออกมาจากกระเป๋า พี่สาวของเธอ Miyuki ที่อยู่ด้านข้างนั้นดูตื่นตาตื่นใจกับความงดงามจนชมไม่หยุดปาก  จะพูดไปก็เหมือนแดกดัน มิโกะที่ควรรับใช้เทพเจ้า แต่กลับได้รับความเมตตาจากวิชั่นทันทีที่หนีออกมาจากศาลเจ้า  นี่เป็น "ใบอนุญาต" แรกที่ Kuki Shinobu ได้รับมาจากเทพเพื่อให้เป็นอิสระ  ในตอนแรกพี่สาวอย่าง Miyuki กำลังคิดจะหยุดยั้ง Shinobu ก็ได้เปลี่ยนใจเมื่อเห็นฉากนี้ และยังสัญญากับ Shinobu ว่าจะช่วยจัดการด้านพ่อแม่ให้เอง  ...ดังนั้น ในช่วง "คำสั่งล่าวิชั่น" Kuki Shinobu จึงยินยอมมอบวิชั่นของตัวเองด้วยความสมัครใจ  ข้อแรก เพราะไม่ต้องการให้คนรู้จักที่อยู่ในสำนัก Tenryou ต้องลำบาก ข้อสอง สำหรับ Kuki Shinobu แล้ว วิชั่นเป็นเพียงหนึ่งในใบอนุญาตธรรมดาท่ามกลางกองใบอนุญาตจำนวนมหาศาลของเธอเท่านั้น  ตลอดชีวิตของเรา หลายสิ่งหลายอย่างที่เราเผชิญ สามารถจัดการได้โดยไม่ต้องพึ่งพา "วิชั่น" ส่วนปัญหาที่ยุ่งยากจริง ๆ นั้นก็แก้ไขไม่ได้ง่าย ๆ ด้วยการพึ่งพา "วิชั่น"  ตัวอย่างเช่น วิธีขจัดทัศนคติที่สั่งสมมาหลายชั่วอายุคน หรือวิธีแสวงหาเสรีภาพที่ไม่ถูกจำกัดอย่างแท้จริง  อีกตัวอย่างก็คือ วิธีปราบ "แก๊ง Arataki" ที่เอาแต่กลิ้งไปกลิ้งมาบนพื้น และโวยวายว่าจะไปท้าชนแล้วชิงเอาวิชั่นของเธอกลับคืนมา
