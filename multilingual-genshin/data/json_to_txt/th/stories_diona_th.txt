ข้อมูลตัวละคร
ทุกครั้งที่ลูกค้านักดื่มเดินเข้ามายัง "Cat's Tail" พวกเขาจะหันไปสนใจที่บาร์เป็นอันดับแรก  เนื่องจากมักจะมีเด็กผู้หญิงหูแมวคนหนึ่งยืนอยู่ที่นั่น เขย่าเชคเกอร์เพื่อทำเครื่องดื่มด้วยท่าทางที่ไม่พอใจ  นั่นคือดาวดวงใหม่แห่งวงการเครื่องดื่มของ Mondstadt ผู้ท้าชิงอันแข็งแกร่งในสาขาอาชีพเดียวกัน บาร์เทนเดอร์ Diona  แต่การทำเครื่องดื่มที่มีรสชาติดีนั้นไม่ใช่ความตั้งใจดั้งเดิมของเธอ... อันที่จริงแล้ว มันตรงข้ามกันเลย  ส่วนผสมในเครื่องดื่มของเธอนั้น ในสายตาของคนนอกแล้ว ดูเหมือนจะเป็น "เรื่องที่ค่อนข้างเหลือเชื่อ" แต่ในสายตาของ Diona เองแล้ว มันก็คือ "จริง ๆ แล้วฉันพยายามทำลายของเหลวที่น่ารังเกียจในแก้วนั่น"  แต่ไม่ว่าจะเป็นเครื่องดื่มแบบไหน ตราบใดที่ได้รับการปรุงแต่งโดย Diona มันก็จะกลายเป็นเครื่องดื่มรสเลิศที่ไม่อาจจินตนาการได้เสมอ  นี่คือ "พร" ที่เธอได้รับ และก็เป็นพรแบบนี้แหละ ที่นำพาเรื่องปวดหัวมาให้เธอ  เพราะสำหรับ Diona ที่เรียกตัวเองว่า "Wine Industry Slayer" แล้ว การทำลายอุตสาหกรรมสุราของ Mondstadt ทั้งหมดด้วยพลังของเธอเอง คือเป้าหมายสูงสุดของเธออย่างแท้จริง
เรื่องราวของตัวละคร 1
การมาที่ "Cat's Tail" ในฐานะบาร์เทนเดอร์นั้น ความจริงแล้วเป็นแผนแกล้งที่ Diona วางไว้อย่างรอบคอบ ซึ่งแผนแกล้งในครั้งนี้ ก็ถือเป็นก้าวแรกในแผนการใหญ่ของเธอ  เมื่อนักดื่มมาที่เก้าอี้หน้าบาร์และนั่งลง ในขณะที่ "เพลิดเพลิน" กับแววตารังเกียจที่ส่งมาจากบาร์เทนเดอร์สาวและตั้งตารอ "Diona Special"...  "หึ ดื่มเหล้าหมักกิ้งก่าเกลือทะเลแก้วนี้ แล้วบอกลาชีวิตขี้เหล้าของคุณซะเถอะ..."  Diona จะทำเช่นนี้โดยคิดที่จะทำลายความกระหายในการดื่มของนักดื่มเหล่านี้  แต่แล้ว...  "อึ๊ก.. อึ๊ก... อ๊าส์ เกิดมาฉันไม่เคยดื่มเหล้าที่สุดยอดขนาดนี้มาก่อนเลย! ขออีกแก้วได้มั้ยพี่สาว?"  "...อะ อีกแก้ว?"  จนถึงเดี๋ยวนี้ Diona ก็ยังคงดิ้นรนอยู่กับการที่ "100% ของเครื่องดื่มที่ผสมออกมาจะมีรสชาติดี" ซึ่งเธอก็ยังไม่ยอมรับความพ่ายแพ้ และก็ยังไม่ยอมล้มเลิกความปรารถนาที่จะค้นหาสูตรที่น่ารังเกียจอย่างแท้จริงต่อไป  แต่ผลที่ได้ก็มักจะเป็นอย่างนี้อยู่เสมอ Cat's Tail ยังคงเป็นที่ต้องการ และคำชมที่มีต่อ Diona จากเหล่านักดื่มที่เปิดใจกว้างก็ยังมีมาอย่างไม่ขาดสาย  ส่วน Diona ก็ทำได้เพียงแค่น้ำตาคลอเบ้า, หงุดหงิดและพองแก้มทั้งสองข้างของเธอ...  "พวกคุณอย่าได้ใจไป!"
เรื่องราวของตัวละคร 2
Draff คุณพ่อของ Diona คือนายพรานที่เก่งที่สุดใน Springvale  เขามีสีหน้าที่แน่วแน่ มีทักษะการล่าสัตว์ที่เฉียบคม และมีการตัดสินใจที่เยือกเย็น เขาคือผู้นำของเหล่านักล่าทุกคนใน Springvale อย่างไม่ต้องสงสัย และยังเป็นแบบอย่างที่ดีสำหรับพวกเขาเหล่านั้นด้วย  สำหรับ Diona แล้ว พ่อของเธอยังคงเป็นแสงส่องสว่างในวัยเด็กของเธอมาโดยตลอด เป็นความปรารถนาในใจของเธอ และเป็นไอดอลที่แทบจะสมบูรณ์แบบ  ก็เป็นเพราะอย่างนี้ เมื่อจู่ ๆ รูปลักษณ์ไอดอลของคุณพ่อพังทลายลง มันจึงทำให้ Diona ร้องไห้ออกมาด้วยหัวใจที่แตกสลาย  "เวลาเมา... เขาทำตัวเหมือนกับหมูป่าที่กลิ้งอยู่ในโคลนเลย!" Diona พูดออกมาด้วยดวงตาที่แดงก่ำ  แต่ Diona ยังไม่พร้อมที่จะตำหนิเรื่องนิสัยการดื่มที่แย่ของพ่อของเธอ ก็พ่อที่พึ่งพาได้ขนาดนั้น จะทำผิดแบบนี้ได้ยังไงกันล่ะ?  "เหล้านั่นแหละที่ผิด! มันล่อลวงผู้คน เป็นของไม่ดีที่ทำให้ผู้คนทำตัวโง่ ๆ!"  นี่คือที่มาที่ไปของความเกลียดชังของ Diona ที่มีต่อเหล้า และก็เป็นต้นตอของความโชคดีของร้าน Cat's Tail  คุณ Margaret เจ้าของร้าน Cat's Tail นั้นไม่ได้คาดการณ์ถึงเรื่องนี้ในตอนแรก โดยเธอจ้าง Diona ด้วยเหตุผลง่าย ๆ  "ช่วยไม่ได้ล่ะนะ ก็เธอน่ารักซะขนาดนั้นนี่นา..."
เรื่องราวของตัวละคร 3
ลูกค้าหลายคนคิดว่า หูแมวและหางแมวของ Diona นั้น เป็นเครื่องประดับที่เติมเต็มความสมบูรณ์แบบให้กับเครื่องแบบบาร์เทนเดอร์ของเธอ  จนกระทั่งมีลูกค้าคนหนึ่งที่ดื่มจนเมาได้ที่เกิดความสงสัยขึ้นมาและลูบไปที่หางเส้นนั้น...มันเป็นสัมผัสที่อบอุ่นและนุ่มนวลอย่างไม่คาดคิด  จากนั้น Diona ก็อาละวาดซะจนร้าน Cat's Tail พังยับเยิน  ภาพลักษณ์ที่เหมือนกับแมวเหล่านี้ เป็นสิ่งแสดงถึงความเป็นสายเลือดของ "ตระกูล Kätzlein" ซึ่งหายากมาก ๆ ใน Mondstadt นี้  นอกจากจะมีลักษณะที่คล้ายกับแมวแล้ว Diona และ Draff พ่อของเธอก็ยังได้รับความสามารถในการล่าสัตว์ที่ยอดเยี่ยมของ สายเลือดโบราณนี้อีกด้วย  การซ่อนตัว, การยิงธนู, การปีนป่ายที่คล่องแคล่วและการหลบหลีก... ทักษะเหล่านี้ Diona ล้วนเชี่ยวชาญเกือบทั้งหมดโดยไม่ต้องมีใครสอน  "อ๊ะ เธอยังมีดวงตาคู่นั้นที่สามารถมองเห็นได้ในความมืดอีกด้วย"  "รวมไปถึงข้อเสียที่ว่า... อาจดุร้ายและกัดผู้คนเมื่อโมโห โปรดระวังเรื่องนี้ด้วย"  ศาสตราจารย์ Edith ได้เขียนโน้ตไว้อย่างนี้ในบันทึก "การสืบสวนและวิจัยเชื้อสายแปลก ๆ"
เรื่องราวของตัวละคร 4
การปรากฏตัวของ Diona นั้นส่งผลกระทบอย่างใหญ่หลวงต่ออุตสาหกรรมเครื่องดื่มสุราของ Mondstadt  การค้าที่แทบจะผูกขาดตลาดของ Dawn Winery ถูกโจมตีโดย Cat's Tail อย่างไม่มีใครคาดคิด ซึ่งนี่เป็นสิ่งที่ Elzer ผู้ดูแลกิจการของโรงไวน์ยอมไม่ได้  Elzer ผู้เจ้าเล่ห์และฉลาดเฉลียวก็เริ่มผุดความคิดที่จะยั่ว "บุคคลสำคัญ" ผู้นี้ โดยที่ไม่ได้รู้เลยว่า Diona นั้นมอง Dawn Winery เป็นเหมือน "บอสตัวสุดท้าย" ที่ต้องจัดการมาโดยตลอด  "สูตรผสมที่ยอดเยี่ยมและจัดจ้านแบบนี้ ต้องเป็นเคล็ดลับของรสชาติที่ยอดเยี่ยมนั่นแน่ ๆ"  Diona เงยหน้าขึ้นและจ้องมองชายผมขาวที่เพิ่งนั่งอยู่หน้าบาร์อย่างไม่พอใจ  "อืม สมแล้วจริง ๆ ผมรับรู้ได้เลยถึงความรักและความหลงใหลของคุณที่มีต่อเครื่องดื่ม"  มือของ Diona ที่เขย่าเครื่องดื่มอยู่นั้นเริ่มสั่นเล็กน้อยและ Elzer ที่ช่างสังเกตก็จับความเปลี่ยนแปลงนี้ได้ และอธิบายความตั้งใจของเขาอย่างตรงไปตรงมา...  "บาร์เทนเดอร์ที่ยอดเยี่ยมเช่นคุณนั้น หากคุณตอบรับและยินยอมให้ความร่วมมือกับ Dawn Winery ของเรา นั่นจะทำให้อุตสาหกรรมเครื่องดื่มสุราของ Monsdtadt รุ่งเรืองอย่างที่ไม่เคยมีมาก่อนแน่นอน!"......  หลังจากนั้นเมื่อ Diluc ถามถึงที่มาของผ้าพันแผลที่มือของ Elzer เขาก็มีท่าทีที่หยุดชะงักเล็กน้อย  "ถะ ถูกแมวกัดน่ะ"
เรื่องราวของตัวละคร 5
ในบ้านเกิดของ Diona มีตำนานเล่าถึง "ภูตแห่งน้ำแร่"  ครั้งหนึ่งภูตตนนั้นได้ช่วยเหลือแม่และลูกชายที่สิ้นหวังข้างบ่อน้ำ โดยเติมหลุมที่แห้งแล้งด้วยน้ำที่ไหลเชี่ยวกรากและก่อตัวเป็นน้ำพุ เด็กที่เคยป่วยถึงขั้นจะเสียชีวิตก็ได้รับการเยียวยาจากน้ำแร่ในบ่ออย่างน่าอัศจรรย์  ในเวลานั้นผู้คนต่างพากันมาดูบ่อน้ำพุที่ได้รับพร และถึงกับสร้างถิ่นฐานอยู่รอบ ๆ โดยไม่คิดจะจากไปไหนอีก เมื่อเวลาผ่านไปเมืองเล็ก ๆ ชื่อ "Springvale" ก็ถือกำเนิดขึ้น  อย่างไรก็ตาม Springvale ในปัจจุบันนั้น ผู้คนส่วนใหญ่คิดว่ามันเป็นแค่ตำนานและบางคนก็บอกว่ามันเป็นเพียง "แผนการท่องเที่ยว" เท่านั้น  มีเพียง Diona ในวัยเด็กที่เชื่อมั่นในการมีอยู่ของภูตแห่งน้ำแร่ และพูดกับภาพสะท้อนของดวงจันทร์ในบ่อน้ำทุกคืนในยามที่พ่อของเธอกำลังหลับสบาย  นั่นเป็นความรู้สึกที่ควรค่าแก่การตอบสนอง จริงใจ, ไร้เดียงสาและสวยงาม...  ภูตแห่งน้ำแร่นั้นมีความคิดแบบนี้  ซึ่งนั่นเป็นผลให้ Diona ได้รับมิตรภาพที่ยอดเยี่ยม เพื่อนรู้ใจที่สามารถพูดคุยและช่วยเหลือซึ่งกันและกันในยามเหงา  ในคืนวันเกิดครบรอบ 7 ปีของ Diona แสงจันทร์สะท้อนกับผิวน้ำและส่องกระทบกับใบหน้าของ Diona แล้วเธอก็ได้ยินเสียงกระซิบจากภูตแห่งน้ำแร่  "ฉันจะมอบพรของฉันให้เธอลูกสาวของนายพราน เพื่อเป็นของขวัญแห่งการเติบโตและการจากลา ขอให้แก้วของเธอเต็มไปด้วยเครื่องดื่มแห่งความสุข หวานฉ่ำราวกับหิมะละลายในฤดูใบไม้ผลิพันปี"  ตั้งแต่นั้นเป็นต้นมา ภูตแห่งน้ำแร่ก็ไม่เคยปรากฏตัวต่อหน้า Diona อีกเลย ซึ่งความทรงจำเหล่านั้น ก็ยังคงอยู่ในวัยเด็กดั่งฟองสบู่ในความฝัน  และจนถึงเดี๋ยวนี้ Diona ก็ยังไม่รู้ตัวว่า ร่างกายที่สร้างความยุ่งยากให้เธอนั้น เกี่ยวข้องกับ "ความฝัน" ก่อนหน้านี้อย่างไร
ขวดไวน์เย็นเจี๊ยบ
Draff พ่อของ Diona ยังสนใจในการผสมเครื่องดื่มแอลกอฮอล์เองเป็นครั้งคราว  เวลา Diona เห็นพ่อของเธอเขย่าเชคเกอร์ในตอนกลางคืน เธอจะกระดิกหางไปมาโดยไม่รู้ตัว  Diona ในวัยเด็กพบว่า ในค่ำคืนที่พ่อของเธอแบบนี้ พ่อของเธอจะเมาแอ๋มากกว่าเดิม จนบางครั้งเมาหลับไปบนเตียง ก่อนที่จะเล่านิทานก่อนนอนให้เธอฟังจนจบด้วยซ้ำ  ดังนั้นวันหนึ่งหลังจากพ่อของเธอออกไปล่าสัตว์ เธอจึงนำเชคเกอร์ไปซ่อนไว้ใต้เตียงอย่างเงียบ ๆ  แต่เธอนึกไม่ถึงว่า พ่อของเธอไม่ได้หามันเสียด้วยซ้ำ เขาแค่ซื้อเชคเกอร์อันใหม่ในวันถัดมา  วันที่ Diona ไปสัมภาษณ์งานบาร์เทนเดอร์ที่ร้าน Cat's Tail นั้น Margaret สังเกตว่าเชคเกอร์ที่ Diona เอามาด้วยไม่เข้ากับสไตล์ของเธอสักนิด  Margaret ผู้มากฝีมือจึงจัดการปรับเปลี่ยนมันใหม่ ให้กลายเป็นเชคเกอร์ที่มีหางแมวน่ารัก ๆ แล้วเอากลับมาให้ Diona เพื่อเป็นของขวัญในการเริ่มงาน  "นี่สิถึงจะเหมาะกับสไตล์ของเธอ" Margaret พูดพร้อมกับพยักหน้าอย่างพอใจ
วิชั่น
ความเกลียดชังของ Diona ที่มีต่อแอลกอฮอล์นั้น ไม่ใช่ "ความเกลียดชัง" ซะทีเดียว แต่อาจเรียกว่าเป็นรูปแบบหนึ่งของ "ความปรารถนาดี"  เธออยากให้พ่อของเธอเป็นผู้ชายที่เธอชื่นชมอยู่เสมอ และช่วงเวลาทุกวินาทีที่เธออยู่กับครอบครัวเป็นสิ่งที่ล้ำค่า เธอไม่อยาก "แบ่งปัน" ความสุขนี้ให้กับเหล้า  ครั้งหนึ่งมีพายุซึ่งกินเวลานานถึงสามวัน และในช่วงสามวันนั้นพ่อของเธอ ที่ออกไปล่าสัตว์ก็ไม่ได้กลับมา  สภาพอากาศที่เลวร้ายทำให้ทีมค้นหาและช่วยเหลือของกองอัศวินแห่ง Favonius ไม่สามารถทำอะไรได้มากนัก ความรู้สึกกลัวการ "สูญเสีย" ได้เกาะกินใจของ Diona  ถ้าเธอไม่สามารถทนได้แม้แต่การ "แบ่งปัน" แล้วเธอจะทนเห็นการ "พลัดพราก" ได้ยังไงล่ะ?  Diona พุ่งออกไปนอกประตูและฝ่าเข้าไปในพายุ พลังลึกลับบางอย่างทำให้สายน้ำที่ขวางหน้าเธอถูกแช่แข็ง  ด้วยทักษะการติดตามที่ยอดเยี่ยมของเธอ ในที่สุดเธอพบพ่อของเธอที่ใต้หน้าผา  ด้วยความช่วยเหลือจากนายพรานคนอื่น ๆ เธอกับพ่อก็ได้กลับบ้านพร้อมกัน เมื่อแน่ใจว่าพ่อของเธอปลอดภัยดีแล้ว เธอถึงยิ้มออกมาในที่สุด  "ถ้างั้น... หนูผสมค็อกเทลให้พ่อสักแก้วดีมั้ย? ดื่มสักแก้วน่าจะช่วยบรรเทาอาการเจ็บได้บ้าง..."  นั่นอาจจะเป็นครั้งแรกและครั้งเดียวที่เธอผสมค็อกเทลแบบธรรมดา  "ทั้งเย็นทั้งสดชื่น รสชาติมันยอดไปเลย! ฮ่าฮ่าฮ่าฮ่า... โอ๊ย..."  การได้ดื่มเครื่องดื่มที่ลูกสาวชงเองกับมือ ช่วยบรรเทาความเจ็บปวดได้ดีกว่าแอลกอฮอล์หลายเท่า  ถึงแม้ว่าเหตุการณ์นี้จะทำให้ Diona มีพลังควบคุมธาตุน้ำแข็ง แต่ก็ไม่ได้ทำให้เธอเกลียดเหล้าน้อยลงเลย
