ข้อมูลตัวละคร
ราชาแห่งหินได้นำความเจริญรุ่งเรืองมาสู่ท่าเรือ Liyue การปกครองและความสง่างามของเขากลายเป็นตำนานที่ถูกขับขานในบทเพลง ทำให้ผู้คนสุขใจยิ่งนัก อย่างไรก็ตาม ในฐานะคนที่ใกล้ชิดกับเทพเจ้าที่สุด Keqing กลับขาดความเคารพยำเกรงนั้น  "ฮึ พูดกันตามตรงนะ Morax น่ะรู้เรื่องทุกอย่างจริง ๆ รึเปล่าเถอะ?"  Liyue Qixing คอยจัดการกับเรื่องน้อยใหญ่ที่เกิดขึ้นในท่าเรือไม่เว้นแต่ละวัน แต่ราชาแห่งหินลงมาแค่ปีละครั้งเอง  แม้ประวัติศาสตร์หลายพันปี ได้พิสูจน์ให้เห็นแล้วว่า การเดินตามรอยเท้าของราชาแห่งหินนั้นเป็นสิ่งที่ถูกต้อง แต่ Keqing มักคิดเสมอว่า เมื่อเกิดเป็นมนุษย์ ก็ควรภาคภูมิใจในความเป็นมนุษย์ และความคิดเห็นของมนุษย์ก็ควรมีคุณค่าเช่นเดียวกัน  ดังนั้น เธอมักจะแสดงความเห็นที่แตกต่างกับราชาแห่งหิน และปฏิบัติตามความเห็นของเธอก่อนเสมอ  และสุดท้ายก็ได้ผลลัพธ์ที่ยอดเยี่ยมมากมายด้วยวิธีนี้เช่นกัน แต่มันก็ทำให้เกิดเสียงคัดค้านจากผู้ศรัทธามากมาย  ในมุมมองของ Keqing แล้ว เสียงคัดค้านเหล่านี้เป็นเพียงข้ออ้างเพราะความขี้เกียจ ความคุ้นชินกับการใช้ชีวิตภายใต้การปกป้องของเทพเจ้า ทำให้ไม่มีความคิดริเริ่มเพื่ออนาคตของมนุษยชาติ  แต่ต้องมีสักคนที่เป็นแนวหน้าในการสร้างเส้นทางสายใหม่ด้วยตนเอง และ Yuheng แห่ง Liyue Qixing ก็มุ่งมั่นที่จะทำหน้าที่ของเธอ
เรื่องราวของตัวละคร 1
Keqing เกิดในตระกูลที่มีชื่อเสียง ผลกระทบของราชาแห่งหินที่มีต่อชาว Liyue นั้น เธอย่อมเข้าใจลึกซึ้งกว่าใคร  เฉกเช่นวัฏจักร ในแต่ละปีวงการธุรกิจของ Liyue จะพบกับความวุ่นวายครั้งใหญ่ทุกครั้งหลังจากพิธีอัญเชิญเซียนสิ้นสุดลง นโยบายใหม่ที่ถูกประกาศออกมาโดยราชาแห่งหินนั้นมักจะสร้างรอยยิ้มให้ใครบางคน และก็ทำให้ใครอีกคนต้องเสียน้ำตาอยู่เสมอ  เหล่าคนยากคนจนต่างรอคอยที่จะใช้โอกาสนี้เพื่อสร้างโชคลาภ ส่วนคนรวยก็ได้แต่ภาวนาว่าการเปลี่ยนแปลงของทิศทางลมในครั้งนี้ จะไม่ส่งผลกระทบต่อธุรกิจของตนเอง นักธุรกิจชอบที่จะลงทุนตามความเชื่อ มากกว่าการพิจารณาถึงโครงสร้างทางเศรษฐกิจเสียอีก  สำหรับ Liyue ในตอนนี้แล้ว ทางเลือกแบบนี้ถือว่าไม่แย่เท่าไหร่นัก ราชาแห่งหินนั้นมีอำนาจล้นฟ้า ซึ่งการพึ่งพาเขาก็ทำให้สามารถอยู่ได้โดยไม่ต้องกังวลถึงปัญหาปากท้องใด ๆ  Keqing มักจะกังวลเกี่ยวกับเรื่องนี้อยู่เสมอ: หากวันหนึ่งราชาไม่อยู่แล้ว เช่นนั้น Liyue จะเป็นอย่างไรต่อไปกันนะ?  ความเจริญรุ่งเรืองของท่าเรือ Liyue ที่เห็นอยู่นี้ ก็เป็นเหมือนดั่งปราสาททรายที่สวยงามบนชายหาด ซึ่งจะกำหนดการขึ้นลงของระดับน้ำทะเลนั้น ไม่ใช่เรื่องที่มนุษย์จะเอื้อมมือเข้าไปยุ่งได้เลย  อย่างไรก็ตามไม่มีทางเลยที่ Keqing จะได้รับการสนับสนุนจากผู้คนรอบข้าง ในสายตาของคนทั่วไปแล้ว ชีวิตของมนุษย์นั้นเป็นเพียงเศษเสี้ยวอันน้อยนิดในประวัติศาสตร์อันแสนยาวนานของ Liyue จะกังวลขนาดนั้นไปเพื่ออะไร  Keqing เชื่อว่าความคิดเกียจคร้านและขี้ขลาดเหล่านั้นปฏิเสธคุณค่าการดำรงอยู่ของเผ่าพันธุ์มนุษย์ หากมนุษย์สูญสิ้นความหมายของการดำรงอยู่ไป เหตุใดพวกเขาจึงสมควรได้รับความรักจากเทพเจ้ากัน?  ด้วยความรู้สึกเกลียดความไม่เอาไหน เธอจึงเลือกที่จะตั้งคำถามอย่างกล้าหาญ... ตั้งคำถามถึงความรักอย่างผิด ๆ ของราชา ตั้งคำถามถึงความเกียจคร้านของชาวเมือง ตั้งคำถามถึงวิธีการทำงานของสังคม  สิ่งที่เกี่ยวข้องกับชะตากรรมของมนุษยชาติ ก็ควรกระทำโดยเหล่ามวลมนุษย์ อีกทั้งมนุษย์ยังสามารถทำได้ดีกว่าอย่างไม่ต้องสงสัย  ในที่สุด เธอก็กล่าวสุนทรพจน์อันแสนโด่งดังขึ้นในพิธีอัญเชิญเซียน  "ท่านราชาปกป้อง Liyue มาแล้วถึงพันปี แต่อีกพันปี, หมื่นปี หรือแสนปีนับจากนี้ล่ะ จะยังคงเป็นเช่นนี้อยู่งั้นหรือ"  ราชาหัวเราะอย่างมีเลศนัยหลังจากได้ยินประโยคนี้ เกี่ยวกับความหมายของมันนั้น เกรงว่าจะมีแต่ราชาเท่านั้นที่จะให้คำตอบได้
เรื่องราวของตัวละคร 2
อาจจะมีคนที่ตามความคิดของ Keqing ทัน แต่ไม่มีใครที่สามารถตามฝีเท้าของเธอได้ทันแน่  ด้วยความพยายามในการเป็นแบบ อย่างที่ดีให้กับผู้คน เธอจึงทุ่มเทกว่าคนอื่นเป็นเท่าตัว ขณะเดียวกันเธอก็ทนเห็น "ความเกียจคร้าน" และ "ความไร้ประสิทธิภาพ" ไม่ได้  ความสามารถและอายุขัยของมนุษย์ย่อมไม่มีทางเทียบเทียมเทพได้ หากเอื่อยเฉื่อยและลังเลก็ยิ่งไม่มีวันที่จะแทนที่เทพได้  เพราะความคิดแบบนี้ ความเร็วในการทำงานของเธอจึงไม่สอดคล้องกับคนรอบข้าง  เธอจะไม่ยอมหยุดพักจนกว่าจะทำงานเสร็จสิ้น แม้จะเป็นเรื่องที่ต้องใช้เวลาจัดการมากกว่าครึ่งค่อนเดือน เธอก็จะหาหนทางเพื่อลดเวลาการทำงาน และทำให้เสร็จสิ้นภายในวันหรือสองวันเท่านั้น  การทำงานให้เสร็จสิ้นของ Keqing นั้นไม่ใช่เพียงแค่ทำงานให้เสร็จ แต่หมายถึงจัดการรายละเอียดปลีกย่อยทุกเรื่องที่เกี่ยวข้องจนเสร็จสิ้น ในสายตาของคนรอบข้าง เธอทำงานได้อย่างมีประสิทธิภาพและสมบูรณ์แบบเสมอ  อย่างไรก็ตามไม่ใช่ทุกคนที่จะมีความมุ่งมั่นที่แน่วแน่เหมือนกับ Keqing ไม่มีผู้ช่วยคนไหนทำงานกับ Keqing ได้นานเกินสามเดือน  Keqing ได้รับคำตักเตือนนับไม่ถ้วน ต่างแนะนำว่าอย่าใจร้อนเกินไป แต่เธอก็มักจะปฏิเสธอย่างเย็นชาทุกครั้ง  แต่ที่สุดแล้ว Keqing ก็รู้สึกได้ว่าการเปลี่ยนพนักงานบ่อย ๆ ก็แสดงออกถึงความไร้ประสิทธิภาพอย่างหนึ่ง เธอจึงยอมอ่อนข้อลงมาบ้าง  ทุกวันนี้ ถ้าเห็นผู้ช่วยของ Keqing จัดเตรียมสิ่งต่าง ๆ ล่วงหน้าก่อนสามถึงห้าปี ก็ไม่ต้องแปลกใจไป... Keqing ปล่อยให้พวกเขาเตรียมการล่วงหน้าไปก่อน แล้วเธอค่อยตามไปทีหลังนั่นเอง
เรื่องราวของตัวละคร 3
"ประสบการณ์ในวันวานจะเป็นพลังของวันพรุ่งนี้" นี่เป็นหนึ่งในหลักการที่ Keqing ยึดมั่น  การที่ใช้เวลาทุกวันอยู่ที่ Yujing Terrace หมายความว่าจะมองเห็นเพียงทิวทัศน์เดิม ๆ ที่ไม่เคยเปลี่ยนแปลง ถ้าอยากมีความสามารถและ ความคิดที่ว่องไวดุจสายฟ้า ต้องใช้ประสบการณ์มหาศาล  ตราบใดที่ Keqing คิดว่ามันควรค่าแก่การสนใจ เธอก็จะลงมือจัดการเองเสมอ อย่างเช่น ครั้งหนึ่งเธอต้องการปรับปรุงแผนสวัสดิการคนงาน เธอก็ไปใช้ชีวิตคลุกคลีอยู่กับคนงานถึงสองเดือนด้วยกัน  มันยากที่จะจินตนาการว่าสาวน้อยผู้สูงส่งคนนี้จะไปเข็นรถที่ Chasm ไปช่วยคนงานที่ท่าเรือทางใต้ขุดดิน และไปเป็นเด็กเสิร์ฟที่ร้านอาหารเล็ก ๆ  นอกเหนือจากการทำงาน เธอยังเก็บหลักฐานเพื่อรายงานผู้มีอิทธิพลที่เอาเปรียบคนงาน  ตอนที่ผู้มีอิทธิพลถูกจับ เขาเองก็ยังไม่รู้เลยว่าพลาดไปตรงจุดไหน เมื่อทหาร Millelith นำตัวเขามาห้องสอบสวน เขาเห็นหญิงสาวผู้สง่างามสวมใส่ เสื้อผ้าอาภรณ์ชั้นดียืนอยู่  "ระ... เราเคยเจอกันมาก่อนรึเปล่า?"  ทันทีที่เขาพูดออกไป เขาก็รู้สึกงุนงง  เพราะทหาร Millelith ที่ยืนอยู่ข้าง ๆ พูดถึงสาวน้อยคนนั้นว่า "เธอคือ Yuheng แห่ง Liyue Qixing ห้ามเข้าใกล้เธอเกินไป!"  ...หา? เป็นไปได้ยังไงกัน?
เรื่องราวของตัวละคร 4
การจากไปของราชาแห่งหินทำให้ Liyue ตกอยู่ในช่วงเวลาที่ยากลำบากมาก ภาระหน้าที่ที่ท่านราชาดูแลทั้งหมดจึงถูกแบ่งให้ Qixing จัดการ  ระบบการปกครองด้วยเทพนั้นกลายเป็นเพียงเงาของอดีต กฎเก่า ๆ ที่หลงเหลืออยู่ไม่สามารถนำมาใช้ได้อีกต่อไป แต่มันก็ไม่ใช่เรื่องง่ายที่จะสร้างกฎใหม่ขึ้นมาให้กับ Liyue เมืองที่มีประวัติศาสตร์มานับพันปี  แรก ๆ Keqing นั้นตื่นเต้นมาก เธอตื่นมาเตรียมตัวแต่เช้าและตั้งตารอวันที่เธอจะได้โชว์ฝีไม้ลายมือ แต่คิดไม่ถึงว่าหลายเดือนผ่านไป เธอก็ยังคงอยู่กับงานเดิม ๆ ยุ่งอยู่กับการดูแลจัดการที่ดิน  ไม่ว่าจะดิ้นรนสักแค่ไหน งานที่สะสมเป็นกองก็ยังติดตามเธอเหมือนโคลนที่ติดตามตัว แม้ว่าจะทำได้สำเร็จ แต่ก็เป็นเพียงงานที่ก่อนหน้านี้ท่านราชาแห่งหินเคยจัดการได้อย่างง่ายดายเท่านั้น  "ทำไมถึงทำได้แค่นี้ ทำไม... ถึงทำให้ดีกว่านี้ไม่ได้?"  เธอรู้เหตุผลดี... เธอรู้ความจริงตั้งนานแล้ว  แม้ว่าเธอจะ "ไม่นับถือ" และได้รับการยอมรับจากเทพ... แต่นั่นก็ไม่ได้หมายความว่า ตัวเธอจะมีความสามารถพอที่จะ "แทนที่" ได้  แต่ทว่าเธอก็ยังคงเป็น Keqing ที่แน่วแน่และเด็ดเดี่ยว  ตั้งแต่นั้นเป็นต้นมา เธอก็ไม่ออกไปไหน เอาแต่ก้มหน้าก้มตาอยู่กับตำรา ศึกษาหาความรู้ในทุกสิ่งที่ต้องการ   ในช่วงเวลานี้ เธอมุ่งความสนใจไปที่ความคิดของตัวเธอเอง เธอค่อย ๆ ละทิ้งและสำนึกในความคิด "ต่อต้าน" ที่เคยมีต่อท่านราชาแห่งหินมานานแสนนาน  ท่านราชาและ Keqing ทั้งสองต่างทำเพื่อเมืองที่มีมานานนับพันปีอย่าง Liyue คนที่รักในสิ่งเดียวกัน ไม่จำเป็นต้องอยู่ฝ่ายตรงข้ามกันนี่นา  ในพิธีอัญเชิญเซียนที่ผ่านมา ท่านราชายิ้มอย่างมีเลศนัย ดูเหมือนจะมีคำอธิบายอะไรบางอย่าง Keqing คิดว่า นั่นอาจจะเป็นรอยยิ้มของการยอมรับและความคาดหวังก็เป็นได้  ทุกวันนี้เธอก็ไม่ได้สูญเสียความแน่วแน่และเด็ดเดี่ยวของเธอไป แต่เมื่อเธอเกิดรู้สึกสับสน เธอก็จะหยุดพักและคิดว่า: "ในเวลาแบบนี้ ถ้าเป็นท่านราชาจะทำยังไงนะ?"
เรื่องราวของตัวละคร 5
Keqing ทุ่มเทแรงกายแรงใจส่วนใหญ่ให้กับท่าเรือ Liyue เวลาว่างเธอมักจะฆ่าเวลาด้วยการ...ช้อปปิ้ง  ในวันหยุดเธอจะแต่งตัวด้วยชุดเรียบง่าย นัดเพื่อนสนิทสักสองสามคนไปเดินเล่นกันที่ Feiyun Slope หรือ Chihu Rock เพลิดเพลินไปกับการช้อปปิ้ง  หลังจากที่ท่านราชาได้จากไป แม้ว่าจะยุ่งมากแค่ไหน Keqing ก็ยังคงรักษาวิธีลดความกดดันเอาไว้ได้ แต่ก็เปลี่ยนแปลงไปบ้างเล็กน้อย  ครั้งหนึ่งในระหว่างที่เดินเที่ยวอยู่ เธอเหลือบไปเห็นรูปปั้นราชาแห่งหินที่น่ารักสุด ๆ วางอยู่ในร้านแผงลอยเล็ก ๆ ข้างทาง  Keqing ตัดสินใจหลอกล่อให้เพื่อน ๆ ไปร้านผ้าไหมที่อยู่ตรงข้าม ส่วนตัวเองก็ไปยังร้านแผงลอยร้านนั้น แล้วหยิบรูปปั้นราชาแห่งหินขึ้นมาดูอย่างละเอียด  เธอรู้ว่าไม่ควรเสียเวลากับเรื่องนี้มากเกินไป เมื่อสังเกตไปรอบ ๆ จนแน่ใจว่าไม่มีใครมองอยู่แล้ว เธอก็ได้จ่ายเงินซื้อและหยิบไปอย่างรวดเร็ว  เมื่อเอารูปปั้นใส่ในกระเป๋าเรียบร้อยแล้ว Keqing ก็ถอนหายใจออกมาอย่างโล่งอก และยิ้มอย่างมีความสุข ทันใดนั้นเอง เพื่อนที่ถือผ้าไหมเอาไว้ก็ได้ตบไหล่เธอ  และแล้วความลับก็ถูกเปิดเผย ทุกคนแปลกใจมาก คนที่ไม่เชื่อในเทพเจ้ามากที่สุดอย่าง Keqing ทำไมถึงซื้อรูปปั้นท่านราชาแห่งหินได้?  "ฉะ ฉันซื้อมาเพื่อเอาไว้ทบทวนตัวเองน่ะ! ไม่ได้รึไงล่ะ!"  ของชิ้นเล็ก ๆ ที่เอาไว้ "ทบทวนตัวเอง" แบบนี้นั้น ไม่ทันได้รู้เนื้อรู้ตัว Keqing ก็ซื้อมันซะเต็มตู้เสียแล้ว
ปิ่นปักผมรอดชีวิต
Keqing ที่เกิดในตระกูลชนชั้นสูง เธอพยายามรักษาความหรูหราในระดับที่ต่ำที่สุดเอาไว้ เพื่อให้เหมาะสมกับตำแหน่งใน Liyue Qixing  แต่เมื่อเธออยู่นอกเมืองที่เจริญรุ่งเรืองนั้น เธอมักจะไปยังพื้นที่ที่ไม่มีคนอาศัยอยู่ เพื่อเสริมสร้างความรู้และฝึกฝนจิตใจ  Keqing ได้ผ่านพ้นอันตรายมานับไม่ถ้วน แต่เธอแตกต่างจากนักผจญภัยและนักเดินทางแบ็คแพ็กตรงที่ เธอเดินทางโดยไม่มีกระเป๋าใบน้อยใหญ่เลยสักใบ มีแค่ปิ่นปักผมและดาบเพียงเท่านั้น  ขอแค่มีพลังไฟฟ้า ปิ่นปักผมก็สามารถกลายเป็นมีดที่คมกริบโดยไม่มีสิ่งใดเทียบได้ ไม่ว่าจะตัดหญ้า, ตัดฟืน หรือจะตัดหนังเลาะกระดูก ล้วนเป็นแค่เรื่องกล้วย ๆ  หากเจอกับที่ ๆ สูงชัน เธอแค่ใช้ปิ่นผมปักลงไปบนพื้น แล้วใช้เถาวัลย์ผูกเอาไว้ ก็สามารถปีนลงมาได้อย่างง่ายดาย  นอกจากนั้นเวลาตั้งแคมป์ในป่า มันยังเป็นอุปกรณ์ที่ทำหน้าที่เป็นสัญญาณเตือนภัยที่มีประสิทธิภาพมากอีกด้วย หากบริเวณใกล้เคียงมีการเคลื่อนไหวที่ผิดปกติใด ๆ มันจะปลุก Keqing โดยทันที  แม้กระทั่งตอนที่รู้สึกหิว Keqing แค่โยนปิ่นปักผมนี้ลงไปในน้ำ ก็จะมีปลาถูกไฟช็อตขึ้นมาให้จับกินได้ โดยไม่ต้องเตรียมไม้ไผ่เพื่อใช้ย่างปลาเลย  ถ้ามีคนมาวิจารณ์ว่าปิ่นปักผมของ Keqing ทั้งเก่าและผุพัง เธอไม่เพียงแต่จะไม่โกรธ แต่ยังตอบไปอย่างภาคภูมิใจว่า  "สภาพที่เก่าและผุพังของมันนี่แหละที่ทำให้มีเสน่ห์"
วิชั่น
หากจะพูดถึงคนที่ไม่เคารพนับถือในวิชั่นแล้ว Keqing นั้นคงไม่เป็นสองรองใคร  เธอรู้ดีว่าความสำเร็จทุกอย่างนั้นล้วนมาจากความพยายามของเธอเอง แต่ในสายตาของคนอื่นกลับมองว่าทั้งหมดนั่นเป็นเพราะวิชั่น  เธอเชื่อว่าคริสตัลสีม่วงนี้ได้พรากเอาความภาคภูมิใจที่ควรจะเป็นของเธอไป ซึ่งเป็นทั้งการยั่วยุและการดูถูกที่เทพเจ้าได้มอบให้กับเธอ  เธอได้ลองทำวิธีต่าง ๆ มากมายเพื่อทำลายวิชั่น: ทั้งทิ้งในกองไฟให้ถูกเผาเป็นเวลาสามวันสามคืน ทั้งใช้รถขนแร่ที่บรรทุกหินเต็มคันบดทับ หรือโยนลงมาจาก Jade Chamber  น่าเสียดายที่วิธีทั้งหมดที่กล่าวมาต่างก็ล้มเหลวไม่เป็นท่า  Keqing ไม่มีทางเลือกแต่ก็ไม่อยากให้มันไปตกอยู่ในมือของคนชั่ว สุดท้าย Keqing เลยต้องจำใจยอมรับวิชั่นนี้มาเป็นส่วนหนึ่งในชีวิตของเธอ  เมื่อเวลาผ่านไป Keqing ก็ค่อย ๆ ยอมรับในวิชั่น เธอพบว่าสิ่งนี้ไม่ได้มีจิตวิญญาณของเทพเจ้าอยู่ ยิ่งไปกว่านั้นยังมีประโยชน์มากมาย เธอจึงตัดสินใจใช้พลังนี้ในที่สุด  "สิ่งที่สำคัญยิ่งกว่าแหล่งที่มาของพลังนี้ ก็คือตัวของผู้ที่ควบคุมมัน"  ไม่ว่าเมื่อก่อนนี้ Keqing จะเคยทำหรือมองวิชั่นนี้เป็นอย่างไร แต่ตอนนี้พลังส่วนนี้ก็เป็นสิ่งที่เธอขาดไปไม่ได้เสียแล้ว  ดีที่ตอนนั้นมันไม่ได้ถูกทำลายทิ้งไป ไม่อย่างนั้นเธอต้องเสียใจอย่างแน่นอน... ใครบอกให้เธอเป็นคนที่ฝักใฝ่ในสิ่งที่นำไปใช้ประโยชน์ได้จริงกันล่ะ?
