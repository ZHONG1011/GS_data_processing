ข้อมูลตัวละคร
ครั้งแรกที่ได้พบกับ Kaedehara Kazuha คนส่วนใหญ่ต่างคิดว่าเขาเป็นเพียงลูกเรือฝึกหัดของกองเรือ Crux  ชายหนุ่มมีนิสัยรักสงบ เขาชอบท่องบทกวีเมื่อมีเวลาว่าง และมักจะมีท่าทีสบาย ๆ เมื่อพูดคุยกับคนอื่น ใครจะไปคาดคิดล่ะว่า เขาเป็นผู้หลบหนีอันตรายที่ Inazuma Shogunate ต้องการตัว  ก่อนที่จะตัดสินใจรับ Kaedehara Kazuha เข้ามา แม้แต่กัปตัน Beidou ที่เก่งกาจด้านการมองคนเป็นอย่างดี ก็ยังดูไม่ออกว่าชายหนุ่มที่สงบเงียบคนนี้จะมีความสามารถในการใช้ดาบอย่างน่าทึ่ง ราวกับเป็นคนที่ผ่านการต่อสู้มามากมาย  ยิ่งไปกว่านั้น ไม่มีใครรู้ว่านิสัยที่แท้จริงของเขาเป็นผลมาจากทุกสิ่งที่เขาเคยผ่านมา หรือเป็นเพียงนิสัยโดยธรรมชาติที่ทำให้เขาซ่อนคมดาบเอาไว้กันแน่
เรื่องราวของตัวละคร 1
กองเรือติดอาวุธ "Crux" แห่ง Liyue ได้แล่นไปบนคลื่นทะเลในช่วงหลายปีที่ผ่านมา เหล่าลูกเรือต่างเห็นทัศนียภาพ ประเพณีของต่างเมืองจนเคยชิน แม้แต่เรือธง "The Alcor" ก็มีลูกเรือที่เป็นคนต่างเมืองอยู่ด้วยเช่นกัน  ลูกเรือคนนี้ถูกรับขึ้นเรือเมื่อ "The Alcor" จอดอยู่ที่ท่าเรือ Ritou ของ Inazuma  กัปตัน Beidou และชายหนุ่มคนนี้เป็นเพื่อนกัน ในตอนที่เขามา Beidou บอกกับคนของเธอว่า: "ชายหนุ่มคนนี้จะอยู่บนเรือสักพักหนึ่ง ทุกคนช่วยดูแลเขาด้วย"  ลูกเรือเชื่อในวิสัยทัศน์ของ Beidou แถมยังชื่นชมทั้งในศิลปะการต่อสู้ของชาว Inazuma คนนี้ และความสามารถในการทำนายสภาพอากาศของเขาด้วย ดังนั้นแม้ว่าเจ้าตัวจะไม่ต้องการเปิดเผยเรื่องส่วนตัว แต่พวกเขาก็ยังยินดีที่จะให้ชายหนุ่มอยู่บนเรือ  ถึงอย่างนั้น ทุกคนก็ไม่ได้หยุดเพียงแค่นี้ พวกเขายังคงพยายามหาข้ออ้างเพื่อยิงคำถามเกี่ยวกับประสบการณ์ของเขาอยู่เสมอ  "ฉันได้ยินมาว่าดาบที่ผลิตโดย Inazuma นั้นยอดเยี่ยมมาก ยิ่งเป็นคนสำคัญก็จะยิ่งใช้ดาบที่มีคุณภาพดี ดาบของนายเป็นยังไงบ้าง? ดีมั้ย?"  "......"  สำหรับคำถามนี้ อีกฝ่ายมีเพียงความเงียบเป็นคำตอบ  หลังจากพยายามหลายครั้งแต่ก็ไม่เคยได้คำตอบ ลูกเรือจึงต้องยอมแพ้  ไม่กี่วันต่อมา พวกเขาแค่พูดบ่นตามประสา แต่กลับได้รับคำตอบที่ไม่คาดคิด  "นี่ เจ้าคนที่มาจาก Inazuma น่ะ นายมีชื่อมั้ย พวกเราต้องเรียกนายว่าอะไรล่ะ..."  ลูกเรือยกมือขึ้นเช็ดเหงื่อ  "นามสกุลของฉันคือ Kaedehara เดิมทีเป็นซามูไรพเนจร ขอบคุณที่รับฉันขึ้นมา ทุกคนเรียกฉันว่า Kazuha ก็แล้วกัน"
เรื่องราวของตัวละคร 2
Kazuha ไม่ใช่สามัญชน แต่เป็นลูกคนสุดท้ายของชนชั้นสูงตระกูล Kaedehara  ในเมือง Inazuma ซึ่งเต็มไปด้วยตระกูลที่ร่ำรวย ตระกูล Kaedehara เองก็เคยมีชื่อเสียงเช่นกัน อย่างไรก็ตามโชคชะตานั้นไม่แน่นอน เมื่อธุรกิจของตระกูลถูกส่งต่อถึงมือของ Kazuha ตระกูล Kaedehara ก็เริ่มเสื่อมถอยลง  สำหรับเรื่องนี้นายน้อย Kazuha ค่อนข้างทำอะไรไม่ถูก แม้ว่าจะทำตัวไม่ถูก แต่เมื่อถึงขั้นที่ต้องขายบ้านเพื่อใช้หนี้และคนรับใช้ต่างก็แยกย้ายกันไป เขาก็กลับรู้สึกโล่งใจ: ถือว่าเป็นโอกาสดีที่จะได้เป็นอิสระแล้วออกเดินทางไปทั่วโลก  การท่องไปในภูเขาและป่าไม้เป็นความปรารถนาของ Kazuha มาโดยตลอด เขาเรียนรู้ที่จะชื่นชมความงามและความจริงของธรรมชาติตั้งแต่เด็ก  สำหรับ Kazuha ธรรมชาติไม่เคยเงียบงัน เพียงแค่พวกมันใช้ภาษาที่เป็นเอกลักษณ์เพื่อแสดงอารมณ์  เสียงของสายลมที่หยุดโดยกะทันหัน ทุกอย่างเริ่มเงียบงัน นั่นคือความเงียบสงบก่อนที่ท้องฟ้าจะมีน้ำตาร่วงหล่นลงมา ทันใดที่น้ำพุพวยพุ่งออกมา นั่นเป็นสัญญาณของความโกรธของแผ่นดินไหวครั้งใหญ่  นี่คือลักษณะของบทกวีที่ไม่เหมือนใครที่ธรรมชาติมอบให้กับเขา Kazuha ไม่ได้เกิดมาเพื่อเป็นคนที่มีสง่าราศี ในเมื่อไม่ต้องแบกรับภาระหนักของตระกูลแล้ว อย่างนั้นก็ออกไปเดินทางอย่างเรียบง่ายกันเถอะ  Kazuha จึงได้เริ่มออกเดินทาง ราวกับใบไม้ที่ร่วงลงมายังลานบ้าน และปลิวกระจายไปตามขอบฟ้าพร้อมกับสายลม
เรื่องราวของตัวละคร 3
เมื่อนักเดินทางออกสัญจรไปข้างนอก จะต้องมีความสามารถติดตัวบางอย่าง ซึ่งความสามารถในการฟังเสียงลมและสังเกตก้อนเมฆนั้น ก็คือไม้เด็ดของ Kazuha  หลังจากเดินทางออกจาก Inazuma แล้ว Kazuha ก็ออกเดินทางท่องเที่ยวไปทั่ว เมื่อได้เริ่มออกเดินทาง ทุกอย่างก็เปลี่ยนไป: ท้องฟ้า ภูเขาและทะเลกลายเป็นบ้านที่เขาใกล้ชิดที่สุด เดินใต้ก้อนเมฆและฟังเสียงลมและน้ำ ทำให้ร่างกายและจิตใจรู้สึกผ่อนคลายอย่างหาที่เปรียบไม่ได้  สิ่งที่ได้พบเห็นระหว่างทางทำให้เขารู้สึกแปลกใหม่มากขึ้น Kazuha เดินทางมาถึงที่เนินเขาทางตอนใต้ด้วยสภาพจิตใจเช่นนี้  ช่วงต้นฤดูร้อนมีฝนตกอยู่บ่อยครั้ง และถนนบนภูเขากลายเป็นโคลน เมื่อเห็นว่าใกล้จะพลบค่ำแล้ว Kazuha จึงต้องการหากระท่อมสักหลังเพื่อหลบฝน และทันทีที่เขาหันกลับไป เขาก็เห็นกระท่อมมุงจากหลังหนึ่งอยู่สุดถนน  นอกจากนี้ยังมีพ่อค้าคนหนึ่งที่บังเอิญเจอกันระหว่างทางจึงร่วมเดินทางมาด้วยกัน เมื่อเห็นกระท่อมมุงจากเขาก็อดไม่ได้ที่จะส่งเสียงด้วยความยินดี: "ดูสิ Kazuha! คืนนี้เรามีที่พักแล้ว!"  Kazuha นิ่งเงียบและฟังอยู่นานก่อนที่จะพูดว่า: ถ้านายต้องการถามความคิดเห็นของฉัน... ฉันคิดว่าไม่ไปน่าจะดีกว่านะ  พ่อค้าไม่อยากเปียกฝน เขาจึงทิ้ง Kazuha และไปที่กระท่อมมุงจากโดยลำพังในทันที  เมื่อพ่อค้าเคาะประตูก็มีสาวสวยคนหนึ่งออกมาต้อนรับและเชิญให้เข้าไปหลบฝนข้างใน ก่อนจะนำชาหอม ๆ อาหารอร่อย ๆ พร้อมเครื่องนอนมาให้เขา  อาจเป็นเพราะอาหารอร่อยเกินไป พ่อค้าจึงง่วงและเผลอหลับไปหลังกินอาหารเสร็จ  เมื่อตื่นขึ้นมาอีกครั้งในเช้าตรู่ของวันรุ่งขึ้น ก็ไม่รู้ว่าหลังคาที่อยู่เหนือศีรษะหายไปไหนเสียแล้ว แสงแดดส่องตรงมาที่ใบหน้าของเขา ในสายตาของเขาเห็นแค่ Kazuha ที่กำลังยิ้มและมองเขาอยู่เพียงลำพัง  ยังไม่ทันได้อ้าปากพูด พ่อค้าคายเศษใบไม้และโคลนที่ผ่านการเคี้ยวออกมาจำนวนมาก ส่วนเครื่องนอนที่เขานอนอยู่ก็เป็นเพียงโคลนสกปรกโสโครกเท่านั้น   Kazuha ยิ้มและพูดว่า: "ที่ไหนมีบ้าน สายลมจะเบาบางกว่าที่อื่น สายลมบนภูเขานี้ยังคงปกติดี แต่จู่ ๆ ก็มีกระท่อมมุงจากโผล่อยู่ตรงหน้า ฉันคิดว่า นายน่าจะโดนปีศาจ Bake-Danuki หลอกเข้าแล้วล่ะ? เห้อ... เดินทางอยู่ข้างนอก ก็ต้องฟังเสียงลมและจับตามองให้ดีหน่อยสิ"
เรื่องราวของตัวละคร 4
Kazuha ได้พบกับเพื่อนหลากหลายประเภทในระหว่างการเดินทาง หนึ่งในนั้นมีคนหนึ่งที่มีความสัมพันธ์ที่แน่นแฟ้นเป็นพิเศษกับเขา ทั้งสองได้เดินทางด้วยกันระยะหนึ่ง  แต่จุดหมายปลายทางในการเดินทางของเพื่อนต่างจาก Kazuha ทั้งสองจึงต้องแยกกันกลางทาง  แม้การได้พบและรู้จักกับเพื่อนคนนี้ จะถือเป็นเรื่องบังเอิญ แต่กลับสามารถรู้ใจกันและกันได้ แสดงว่าชะตากรรมของพวกเขานั้นผูกพันกันอย่างลึกซึ้ง แม้ว่าพวกเขาจะแยกจากกันในตอนนี้ แต่พวกเขาอาจจะได้พบกันอีกในไม่ช้า Kazuha คิดเช่นนี้  แต่เหตุการณ์ที่เกิดขึ้นหลังจากนั้นกลับทำลายความคิดที่แสนใจเย็นของเขา ...ท่านโชกุนได้ออก "คำสั่งล่าวิชั่น" โดยให้ตามล่าหาวิชั่นให้หมด  ซึ่งก็รวมถึง Kazuha ผู้มีวิชั่นอยู่ในการครอบครอง เขาตื่นตระหนก จึงไม่แสดงตัวตนและซ่อนตัวตลอดทั้งวัน  และในตอนนั้นเอง Kazuha ก็ได้ทราบเรื่องที่น่าตื่นตกใจ มีคนได้เริ่ม "การประลองต่อหน้าท่านโชกุน" ซึ่งคนผู้นั้นก็คือเพื่อนของ Kazuha  ใน "การประลองต่อหน้าท่านโชกุน" ผู้ที่พ่ายแพ้จะถูกลงโทษโดยท่านโชกุน เพื่อนของเขากล้าที่จะเสี่ยงครั้งใหญ่นี้เพื่อก้าวไปข้างหน้าอย่างไม่ลังเล ไม่เพียงแต่จะทำเพื่อตัดสินแพ้ชนะกับผู้แข็งแกร่ง แต่ยังทำเพื่อแสดงให้โลกเห็นว่าความกล้าหาญคืออะไร  แต่ใน "การประลองต่อหน้าท่านโชกุน" ที่ตัดสินความเป็นความตายนั้น เมื่อพ่ายแพ้ชีวิตของเขาอาจถูกกลืนกินโดยสายฟ้าของท่านโชกุน  พอได้ยินดังนั้น Kazuha ที่เฉยเมยมาโดยตลอดก็ไม่สามารถสงบสติอารมณ์ไว้ได้อีกต่อไป มือคว้าดาบรุดเดินทางและบุกเข้าไปใน Tenshukaku แต่มันก็สายเกินไปเสียแล้ว...  ดาบของคนคนนั้นได้หักลง วิชั่นกลายเป็นเพียงเปลือกที่ว่างเปล่า Kazuha ที่หลบหนีไปด้วยความรู้สึกผิด ก็โชคร้ายถูก Shogunate ประกาศตามล่าด้วยเช่นกัน  ตั้งแต่นั้นเป็นต้นมา Kazuha ก็ต้องมีส่วนร่วมในการต่อสู้ที่ไม่สิ้นสุดอย่างหลีกเลี่ยงไม่ได้ และชีวิตของเขาก็ไม่สงบอีกต่อไป  Kazuha ไม่ได้เกรงกลัวการต่อสู้ เพียงแค่การต่อสู้ที่ไม่สิ้นสุดเช่นนั้นทำให้เขารู้สึกสับสนมึนงง  เขาไม่เสียใจกับปฏิบัติการช่วยเหลือที่ไร้ผลของตัวเอง และไม่โทษเพื่อนของเขาที่ทิ้งเขาไว้คนเดียวในโลก เพียงแต่...  "วิธีการเรียกร้องความยุติธรรมนั้น ต้องต่อสู้แย่งชิงกับผู้อื่นเช่นนี้อย่างนั้นเหรอ?"
เรื่องราวของตัวละคร 5
ปัจจุบัน Kazuha ถือว่ากองเรือ "Crux" ซึ่งล่องลอยอยู่ในทะเลทั้งสี่เป็นบ้านของเขา  ในบางครั้งปัญหายังคงเกิดขึ้น แต่ด้วยการสนับสนุนของเหล่าลูกเรือในกองเรือ "Crux" ปัญหาเหล่านี้ไม่ได้จัดการยากอีกต่อไป  นั่งบนแท่นสังเกตการณ์สูงของ "The Alcor" มองไปที่ทะเลสีฟ้าและท้องฟ้าสีคราม ในที่สุดเขาก็มีอารมณ์ที่จะหวนนึกถึงความรู้สึกของตัวเองในคืนวันที่แสนวุ่นวายในอดีต  ในชีวิตนี้ซามูไรทุกคนมีความปรารถนาอันกระตือรือร้น ที่จะสร้างชื่อเสียงโด่งดังจากดาบในมือพวกเขา  แต่มักจะมีผู้คนที่ถูกล่อลวงให้หลงลืมความปรารถนาบนเส้นทางอันชอบธรรมของ "ความเมตตากรุณา" และ "ความยุติธรรม" กลายเป็นการใช้ดาบฟาดฟันและทิ้งความเกลียดชังไว้อย่างไม่มีที่สิ้นสุด  สวรรค์มอบเลือดเนื้อให้กับสิ่งมีชีวิตที่มีความรู้สึก และเทพเจ้าก็คอยปกป้องชีวิตเหล่านั้น หาใช่ให้ผู้คนมาประหัตประหารแก่งแย่งกันด้วยคมดาบ  ดาบที่ฉันถือไม่ควรกลายเป็นดาบแห่งการสังหาร แต่ควรเป็นดาบแห่งชีวิต  ในชีวิตการเป็นซามูไร นี่คือ "เส้นทาง" ที่ฉันจะต้องรักษาไว้  เมื่อนึกถึงเรื่องนี้ Kazuha ก็เกิดแรงบันดาลใจในการเขียนบทกวีขึ้นมา แต่ในเวลานี้เอง เสียงแห่งความไม่พอใจดังมาจากบนเรือ:  "Kazuha อย่ามัวทำรังอยู่บนแท่นสังเกตการณ์มองดูท้องฟ้าสิ รีบลงมาช่วยกันได้แล้ว!"  เอาล่ะ ผู้ดูแลเรือ Hailong เรียกเขาแล้ว งั้นคราวหน้าค่อยคิดเรื่องบทกวีนั้นกันดีกว่า
กรอบนอกของวิชั่น
ระหว่างการต่อสู้ครั้งใหญ่ในคราวนั้น "วิชั่น" สว่างวาบขึ้นชั่วครู่ Kazuha เองก็ประหลาดใจมากเช่นกัน  คิดหาทางเป็นร้อยเป็นพัน ตอนแรกก็นึกอยากยืมมือคนอื่นมาจุด "วิชั่น" ให้สว่างขึ้นมาอีกครั้ง แต่ไม่คิดว่าสุดท้าย มันจะจุดขึ้นด้วยตัวของมันเอง ในสถานการณ์เช่นนี้ เขารู้สึกราวกับว่าอดีตเพื่อนของเขายังคอยสนับสนุนเขาอยู่เสมอ  "วิชั่น" ที่หลงเหลือแค่เปลือกนอก ไม่เพียงแต่จะพิสูจน์ในเรื่องนี้เท่านั้น แต่ยังนำพาให้ Kazuha ได้พบเจอกับผู้คนใหม่ ๆ...  ทั้งได้รับความช่วยเหลือจากกองทัพต่อต้านในระหว่างการเดินทาง ได้รับการช่วยเหลือโดยนายหญิง และได้พบกับนักเดินทางที่เคยได้ยินจากข่าวลือ...  แม้ว่าจะมีช่วงเวลาเหมือนคนพลัดถิ่นในโลกนี้ แต่ก็มีการบังเอิญพบพานซึ่งหาที่เปรียบไม่ได้เช่นกัน  การเดินทางของชีวิตก็เหมือนกับการขึ้นลงเส้นทางบนภูเขา แม้จะมีความทุกข์ยาก แต่ก็ยังมีช่วงเวลาที่ไปถึงจุดสูงสุดของปลายเมฆ
วิชั่น
ในตอนเช้ามีหมอกปกคลุมบริเวณหน้าผา Kazuha เป็นเพียงคนเดียวที่เดินบนเส้นทางนี้  ในเวลานี้ Kazuha นิ่งเงียบ ไม่เห็นการสั่นสะเทือนของขนนกและไม่ได้ยินเสียงร้องของหนอน  แม้แต่คลื่นก็ดูเหมือนจะหลับใหล เหลือเพียงเสียงลมเท่านั้น Kazuha แลบลิ้นออกมา กลิ่นในอากาศนั้นดูขมุกขมัวเหลือเกิน  เขารู้ว่าฝนใกล้จะตกแล้ว  Kazuha เงยหน้าขึ้นและมองไปจนสุดสายตา เห็นควันพวยพุ่งออกมาและกระท่อมหลายหลัง อย่างนั้นคืนนี้ก็คงมีที่พักแล้วล่ะ  เขาบอกเจ้าของกระท่อมว่าฝนกำลังจะตกหนัก ในตอนแรกเจ้าของไม่เชื่อเขา แต่ในตอนเที่ยงฝนก็ตกลงมาอย่างหนัก  เจ้าของกระท่อมชื่นชมนักเดินทางคนนี้อย่างจริงใจและจัดเตรียมที่พักให้ด้วยความกรุณา  ในตอนกลางคืน อากาศข้างนอกหน้าต่างยังคงเย็นสบาย Kazuha กอดผ้าห่มนอนฟังเสียงฝนและใบไม้ร่วง จากนั้นก็อดไม่ได้ที่จะเหม่อลอย  เนื่องจากทรัพย์สมบัติตระกูล Kaedehara ได้หมดสิ้นไป นายน้อย Kazuha จึงออกเดินทาง เขาเดินทางผ่านเกาะต่าง ๆ และรู้ถึงความยากลำบากมากมายของนักเดินทาง  จากเกาะหนึ่งใน Inazuma ไปยังอีกเกาะหนึ่งจะต้องข้ามทะเล Kazuha เดินทางช้า ๆ บนทะเลด้วยเรือลำเล็กเพียงคนเดียว หากเจอลมแรงหรือพายุฝนฟ้าคะนองการเดินทางก็จะยากขึ้น...  อย่างไรก็ตามเส้นทางสายนี้ มีโลกเป็นบ้านและมีสรรพวิญญาณทั้งหมดเป็นสหายแห่งบทกวีก็น่าสนใจไม่น้อยเช่นกัน  เมื่อจิตใจ "ว่างเปล่า" ทุกสิ่งในโลกก็จะ "ว่างเปล่า"  เมื่อใจ "บริสุทธิ์" ทุกสิ่งบนโลกต่างก็ "บริสุทธิ์"  ด้วยดาบในมือและมีคติที่อยู่ในใจ ทำให้เขาสามารถเดินร่ายร้องไปพร้อมกันได้ ไม่ว่าจะทุรกันดารยากลำบากเพียงใดก็ไม่มีความหวั่นเกรง  เขาอารมณ์ดีขึ้นมากและนอนหลับไปด้วยความพึงพอใจ  ในวันรุ่งขึ้นเมื่อ Kazuha ตื่นขึ้นด้วยเสียงเพลงของนกน้อย วิชั่นที่สดใสก็ปรากฏขึ้นในอ้อมแขนของเขา
