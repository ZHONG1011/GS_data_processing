ข้อมูลตัวละคร
หญิงสาวผู้เป็นหัวหน้ารับผิดชอบ ดูแลกิจการของ "โถงแห่งการเกิดใหม่ Wangsheng" สมัยที่ 77 ถึงแม้จะอยู่ในตำแหน่งหัวหน้า แต่เธอกลับไม่ได้หยิ่งหรือมีมาดอะไร  ความคิดที่พิลึกกึกกือของเธอนั้น มีมากกว่าเม็ดทรายบนหาด Yaoguang Shoal ซะอีก ในหัวของเธอมีความคิดประหลาด ที่ทำให้คนข้าง ๆ ต้องแปลกใจอยู่นับไม่ถ้วน  ปกติแล้ว Hu Tao นั้นเป็นเด็กผู้หญิงที่ชอบเล่นแผลง ๆ เมื่อมีเวลาว่างเธอก็จะออกเที่ยวเล่นไปทั่ว ดังนั้นคนที่รู้จักเธอจึงมองว่า เธอเป็นคนที่เอาแต่ชี้นิ้วสั่งไม่ลงมือทำเอง  แต่เฉพาะในตอนที่เธอ นำทีมจัดพิธีศพเดินไปตามท้องถนน ท่ามกลางแสงไฟสลัวเท่านั้น ที่เธอจะแสดงด้านที่จริงจัง และเคร่งขรึมออกมาให้เห็น
เรื่องราวของตัวละคร 1
พิธีศพเป็นพิธีกรรมสุดท้ายในชีวิตของมนุษย์  และ "โถงแห่งการเกิดใหม่ Wangsheng" แห่ง Liyue ก็ได้รับเกียรติให้เป็นผู้วาดภาพสุดท้าย ลงบนม้วนหนังสือของชีวิตเหล่านั้น  พิธีศพแบบดั้งเดิมนั้นมีมากมายหลายขั้นตอน ทั้งการอันเชิญวิญญาณ การฝังศพ และปักป้าย... ซึ่งแต่ละขั้นตอนล้วนมีกฎเกณฑ์ที่เคร่งครัด  ไม่ว่าผู้ตายจะมีสถานะทางสังคมหรือยากดีมีจนอย่างไร แต่ผู้ที่จากไปควรได้รับการจัดพิธีศพ อย่างสมเกียรติ และสอดคล้องกับสถานะของพวกเขา นี่คือกฎการปฏิบัติต่อลูกค้า ของโถงแห่งการเกิดใหม่ Wangsheng  ดังนั้นผู้คนจึงคิดว่าผู้นำขององค์กรที่มีชื่อเสียงเช่นนี้ จะต้องเป็นคนที่มีความรู้กว้างขวางและรอบคอบพิถีพิถัน  แต่ตำแหน่งหัวหน้าสมัยที่ 77 กลับตกลงบนบ่าของสาวน้อยอย่าง Hu Tao  Hu Tao นั้นค่อนข้างมีชื่อเสียงใน Liyue เมื่อไหร่ก็ตามที่มีคนพูดถึงเธอขึ้นมา คนส่วนใหญ่ก็มักจะพูดว่า...ยากที่จะอธิบาย  ทุกคนยกย่องในความฉลาดและไหวพริบของเธอ แต่พวกเขาขยาดในการเล่นแผลง ๆ และการความคิดแปลก ๆ ของเธอ  ตอนสามขวบเธอสามารถอ่านตำราด้วยท่าขาชี้ฟ้า ตอนหกขวบเธอโดดเรียนไปหลับอยู่ในโลงศพ และตอนแปดขวบเธอเริ่มศึกษาการจัดพิธีศพ...  ไม่ว่าจะมองยังไง Hu Tao ก็ดูไม่ใช่คนที่ "จริงจัง" เอาซะเลย  ตอนอายุสิบขวบ Hu Tao ได้รับมอบหมายให้จัดงานศพเป็นครั้งแรก  ทั้งผู้ดูแลและที่ปรึกษาของโถงแห่งการเกิดใหม่ทุกคน ต่างรู้สึกใจคอไม่ค่อยดีราวกับยืนอยู่บนหน้าผาสูงใน Jueyun Karst
เรื่องราวของตัวละคร 2
Hu Tao นั้นให้ความสำคัญกับธุรกิจและไม่เคยประมาทเลย  "โถงแห่งการเกิดใหม่ Wangsheng ของเรารับเงินจากคนเป็นเพื่อส่งคนตายขึ้นสวรรค์ เรามีหน้าที่ทำให้คนทั้งสองโลกพอใจ"  พูดถึงกฎของโถงแห่งการเกิดใหม่แล้ว Hu Tao นั้นปฏิบัติตามกฎอย่างเคร่งครัด  ในช่วงกลางวันที่ไม่ได้เปิดให้บริการ Hu Tao จะเชิญผู้ที่รอบรู้และที่ปรึกษาที่มีประสบการณ์ มาให้ความรู้กับเจ้าหน้าที่รุ่นใหม่ ๆ  "พิธีศพแบบดั้งเดิมที่สืบทอดต่อกันมานั้นเป็นเหมือนวิชา ๆ หนึ่ง ที่ไม่สามารถอาศัยเพียงแค่ ความประทับใจและความเคยชินเท่านั้น"  ในบรรดาอาจารย์ทุกคน Zhongli เป็นคนที่ได้รับชื่นชมมากที่สุด วิธีการสอนของเขามีประสิทธิภาพ และช่วยพัฒนาคุณภาพของโถงแห่งการเกิดใหม่ Wangsheng ขึ้นเป็นอย่างมาก  แม้ว่า Hu Tao จะล้อเลียนความหัวโบราณของ Zhongli อยู่บ่อย ๆ แต่เขาก็ยังคงเป็นคนที่ Hu Tao เชื่อใจมากที่สุด  นอกจากนี้ Hu Tao มักจะกำชับให้เจ้าหน้าที่คนอื่น ๆ ให้ความสำคัญกับความต้องการของลูกค้า และไม่ยึดติดกับรูปแบบที่ตายตัวของพิธีศพมากเกินไป  "ลูกค้าแต่ละคนมีความต้องการของตัวเอง บางคนต้องการให้ผู้ตายจากไปอย่างสงบ แต่บางคนก็ชอบงานศพที่คึกคักสนุกสนาน และลูกค้าที่ร่ำรวยบางคนก็อยากจะให้จัดพิธีอย่างหรูหรา เราจะทำอะไร จัดยังไง ล้วนให้ลูกค้าเป็นคนตัดสินใจ"  นับตั้งแต่ Hu Tao เข้ามาดูแลกิจการนี้ ธุรกิจของโถงแห่งการเกิดใหม่ Wangsheng ก็มั่นคงขึ้น พิธีการก็เป็นไปอย่างถูกต้อง และยังทำให้ข้อห้ามหรือการถือสิ่งต่าง ๆ ในพิธีศพของชาว Liyue ได้เปลี่ยนไป  ถึงจะอย่างนั้นก็ตาม ขณะที่เจ้าหน้าที่คนอื่น ๆ กำลังรับการอบรมอยู่นั้น Hu Tao ก็จะหายตัวไปที่อื่นอย่างไร้ร่องรอย  งานอดิเรกของหัวหน้าคนนี้นั้นไม่เหมือนใคร ซึ่งพูดได้ยากว่าจริง ๆ แล้วถือเป็นกิจกรรมยามว่างได้หรือไม่  ในท่าเรือท่ามกลางแสงจันทร์นั้น หากคุณเห็นเงาของเด็กผู้หญิงคนหนึ่ง ยืนอยู่บนหน้าผาหรือตึกสูง แล้วท่องบทกวีโดยไขว้มือไว้ข้างหลังล่ะก็ แน่นอนว่านั่นก็คือ Hu Tao  เธอชอบเดินเล่นในเวลากลางคืน ขอแค่มีแรงบันดาลใจ ไม่ว่าจะอยู่ที่ไหน เธอก็อดที่จะแต่งบทกวีออกมาไม่ได้  พวกพ่อค้าที่เดินผ่าน Huaguang Stone Forest หรือผู้ที่โชคดี อาจจะได้พบกับหญิงสาวลึกลับที่นั่งเล่นอยู่คนเดียว  การเล่นไพ่ที่ต้องใช้ผู้เล่นถึงสี่คนนั้น Hu Tao สามารถเล่นได้ด้วยตัวคนเดียวอย่างสนุกสนานจนหยุดไม่อยู่  ส่วนจะสนุกหรือไม่นั้น... คงมีแค่เธอคนเดียวที่รู้
เรื่องราวของตัวละคร 3
หน้าประตูของฝ่ายกิจการทั่วไปมีรูปปั้นสิงโตหินที่เหมือนจริงมากอยู่สองตัว ซึ่งมันเป็นสัญลักษณ์ที่แสดงถึงความสง่างามและอำนาจ  แต่ Hu Tao กลับไม่คิดเช่นนั้น เธอมองดูรูปปั้นอย่างละเอียดอยู่สักพัก หลังจากคิดอยู่ครู่หนึ่ง เธอก็หัวเราะเสียงดังและตบเข้าที่กรงเล็บของสิงโต  จากนั้นมา Hu Tao ก็มักจะไปหาพวกมันบ่อย ๆ เพื่อลูบหัวพร้อมทั้งพูดพึมพำถึงสิ่งต่าง ๆ ไปด้วย เธอไม่เพียงจะพูดคุยกับพวกมันเท่านั้น แต่ยังตั้งชื่อให้พวกมันด้วย สิงโตตัวซ้ายชื่อ "Whisker" ส่วนตัวขวาชื่อว่า "Mitten"  บางครั้งเธอยังมาพร้อมกับมือซ้ายที่ถือถังน้ำอุ่น และมือขวาถือแปรงขนาดใหญ่มาทำความสะอาดพวกมัน ท่าทางที่อ่อนโยนและการดูแลอย่างจริงจังนั้น ราวกับว่าพวกมันเป็นสัตว์เลี้ยงจริง ๆ   ด้านหน้าของ Xinyue Kiosk มีแมวสามตัวที่กินของที่ชาว Liyue ป้อนให้ อยู่มาวันหนึ่งมีคนมาแหย่แมวพวกนั้น ซึ่ง Hu Tao ก็อยู่ไม่ใกล้ไม่ไกลจากที่นั่นมากนัก  Hu Tao พูดขึ้นอย่างเสียงดัง ท่ามกลางสายตาที่ดูสับสนของคน ๆ นั้นว่า  "แมวที่บ้านเธอน่ารัก แล้วแมวของฉันไม่น่ารักรึไง? ถึงแม้ขนพวกมันจะแข็งไปบ้าง แต่ก็ยังเป็นขน! สัตว์ที่ทำให้คนมีความสุขก็ถือว่าเป็นสัตว์เลี้ยงทั้งนั้น! และไม่มีแมวตัวไหนที่สง่าเท่ากับ "Whisker" และ "Mitten" ของฉันอีกแล้ว!"  คำอธิบายเหล่านี้ทำให้ชายคนนั้นงงเข้าไปอีก  Hu Tao ยังทำให้ทหารยามของฝ่ายกิจการทั่วไป ตกใจกลัวอยู่หลายต่อหลายครั้ง พวกเขามักจะได้ยินเสียงฝีเท้าเบา ๆ ที่หน้าประตูตอนเที่ยงคืน ซึ่งตอนแรกคิดว่าอาจจะเป็นขโมย แต่คิดไม่ถึงว่าจะเป็นหญิงสาวคนหนึ่งที่กำลังเล่นกับรูปปั้นสิงโตอยู่  แต่พอพวกเขาก็ชินกับเรื่องแปลก ๆ นี้แล้ว Hu Tao กลับไม่มาที่นั่นอีกเลย  พอไม่มี Hu Tao แล้วพวกทหารยามก็ต่างพากันกลุ้มใจ เพราะพวกเขาต้องผลัดกันมาทำความสะอาดสิงโตแทน  พวกเขาทำแบบนั้นอยู่หลายวัน จนในที่สุด Hu Tao ก็ปรากฏตัวขึ้นอีกครั้ง เมื่อถูกถามว่าทำไมถึงไม่ค่อยมาเลย คำตอบที่พวกเขาได้รับนั้นกลับยิ่งคาดไม่ถึง:  "Whisker" และ "Mitten" โตแล้วน่ะ พวกเขาเลยไม่ต้องการให้ฉันมาคอยดูแลอีก! ตอนนี้ฉันเลยวุ่นอยู่กับการพูดคุยกับรูปปั้นเทพเจ้าเกี่ยวกับเรื่องชีวิตของมนุษย์!"
เรื่องราวของตัวละคร 4
หลังจากรู้จักกันไม่นานนัก Hu Tao ก็คิดไปเองฝ่ายเดียวว่า Qiqi เป็นเพื่อนรัก และต้องการจะฝัง Qiqi ด้วยมือตัวเอง  Hu Tao วางแผนอยู่หลายต่อหลายครั้ง พยายามหาช่วงเวลาที่ดีที่สุดในการลักพาตัว Qiqi เพื่อเผาศพเธอและนำขี้เถ้าไปฝังไว้ในหลุมศพที่เธอได้จัดเตรียมเอาไว้ที่นอกเมือง  ถ้า Baizhu แห่งร้านยา Bubu Pharmacy ไม่ห้ามเอาไว้ เธอคงจะทำสำเร็จไปนานแล้ว  ทุกครั้งที่ Baizhu จับเธอได้ Qiqi ก็ได้ถูกจับยัดลงในถุงเล็ก ๆ มีแค่หัวที่ยื่นออกมาเท่านั้น และเฝ้ามอง Hu Tao ที่กำลังขุดหลุมฝังศพอยู่ด้วยความสับสน  หลังจากเกิดเรื่อง Hu Tao ได้เขียนจดหมายไปขอโทษ Qiqi เธอกล่าวขอโทษซ้ำแล้วซ้ำเล่าที่ ตัวเองชักช้าจนไม่สามารถฝัง Qiqi เพื่อให้จากไปอย่างสงบได้  Hu Tao มองว่า Qiqi ได้จากไปนานแล้ว แต่กลับติดอยู่ในโลกแห่งความตาย และไม่ได้รับการปลดปล่อย จนต้องตกอยู่ในความทุกข์ทรมาน  แต่หลังจาก Baizhu ได้พบกับ Qiqi ก็ยิ่งทำให้ Qiqi อยากจะมีชีวิตอยู่ตลอดไปโดยไม่แก่เฒ่า ซึ่ง Hu Tao ไม่เห็นด้วยกับความคิดที่ต่อต้านกฎของชีวิตและความตายแบบนี้  แต่ Qiqi นั้นไม่อยากถูกฝังเพราะเธอกลัวความตายและไม่ชอบ Hu Tao ด้วย  เรื่องนี้ได้เกิดขึ้นซ้ำแล้วซ้ำเล่า จนซอมบี้ผู้น่าสงสารจำได้ว่าช่วงเวลาไหนที่ควรจะซ่อน เพื่อไม่ให้ Hu Tao จับตัวได้  ความมุ่งมั่นที่จะมีชีวิตอยู่ของ Qiqi ทำให้หญิงสาวประหลาดใจ เธอจึงละทิ้งความปรารถนาที่อยากจะฝัง Qiqi เอาไว้ และเริ่มสืบค้นอดีตของ Qiqi  เรื่องราวที่ไม่คาดคิด ตำนานของครอบครัว... เมื่อรวมเรื่องต่าง ๆ เข้าด้วยกันแล้วก็ทำให้ Hu Tao เริ่มลังเล  ในเมื่อ Qiqi อยากจะมีชีวิตอยู่ต่อไป ก็ไม่ควรจะไปบังคับและฝังเธอแบบนั้นได้ ดังนั้น Hu Tao จึงเริ่มมองว่า Qiqi เป็นคนที่พิเศษที่สุดในโลก  ตั้งแต่นั้นมาท่าทีที่ Hu Tao มีต่อ Qiqi ก็เปลี่ยนไปอย่างสิ้นเชิง จากที่เคยอยากจะลักพาตัว ก็เปลี่ยนมาเริ่มสนใจถามไถ่สารทุกข์สุขดิบของ Qiqi แทน  แต่น่าเสียดายที่ Qiqi กลัว Hu Tao มานานซะจน คงต้องใช้เวลาหลายปีถึงจะลบล้างมันไปได้
เรื่องราวของตัวละคร 5
ชื่อเสียงของ Hu Tao ไม่ได้มาจากการเป็นหัวหน้าโถงแห่งการเกิดใหม่ Wangsheng แต่มาจากความสำเร็จอีกด้านนึงของเธอ นั่นก็คือการแต่งบทกวี  เธอเรียกตัวเองว่าเป็น "กวีแห่งตรอกอันมืดมิด" เพราะทุกครั้งที่เธอเดินไปตามท้องถนน เธอก็จะร่ายบทกวีออกมาอย่างไม่หยุดไม่หย่อน  ผลงานที่มีชื่อเสียงที่สุดของเธอคือ "บทกวีแห่ง Hilitune" ซึ่งเป็นที่นิยมมากในหมู่ชาวเมือง แม้แต่เด็ก ๆ ในหมู่บ้านที่ห่างไกลอย่าง Qingce Village ก็ยังขับร้องบทกวีนี้  บรรดาแฟน ๆ และผู้เล่าเรื่อง ต่างประหลาดใจในสไตล์การแต่ง ที่เรียบง่ายแต่ลึกซึ้งของ "บทกวีแห่ง Hilitune" พวกเขาต่างพากันไปตามหาผลงาน ของกวีผู้ยิ่งใหญ่คนนี้ที่ร้าน Wanwen Bookhouse แต่น่าเสียดายที่ชุดบทกวีของ Hu Tao อย่าง "เรื่องซุบซิบใน Liyue" และ "ฟืน ข้าวสาร น้ำมัน เกลือ" นั้นยังไม่ได้รับการตีพิมพ์  Xingqiu ผู้ที่ใช้เวลาทั้งวี่ทั้งวันอยู่ในร้านหนังสือเองก็เกิดความสนใจ และได้เลือกวันที่ฤกษ์งามยามดีไปเยี่ยม Hu Tao ถึงที่  เมื่อทั้งสองคนได้พบกัน ที่ลานของโถงแห่งการเกิดใหม่ Wangsheng พวกเขาก็ได้แต่งบทกวีร่วมกัน และแลกเปลี่ยนเทคนิคกันอย่างออกรส Hu Tao มักจะใช้ความคิดสร้างสรรค์และคำแปลก ๆ มาสร้างสีสันให้กับบทกวีสไตล์ดั้งเดิมของ Xingqiu  ผลที่ได้คือบทกวีที่มีความหมายลึกซึ้ง มีคำคล้องจองที่แปลกและสร้างสรรค์ อีกทั้งยังเข้าใจได้ง่ายกว่าบทกวีแบบดั้งเดิมทั่วไป ๆ ด้วย  พูดได้ว่า Hu Tao ได้โค่นบทกวีขั้นเทพอย่าง Xingqiu ลงได้ ทำให้เขาไม่รู้ว่าจะหัวเราะหรือร้องไห้ดี  ที่สุดแล้วการประชันบทกวีของพวกเขา ก็ได้จบลงอย่างเป็นมิตร ตั้งแต่นั้นเป็นต้นมา ทั้งสองก็กลายเป็นเพื่อนรักที่ร่วมกันต่อบทกวี เมื่อไหร่ที่พวกเขามีเวลาว่าง ก็จะเจอกันเพื่อแต่งบทกวีด้วยกัน  ครั้งต่อมา ๆ แม้แต่ Chongyun เอง ก็ยังถูกดึงไปเป็นกรรมการตัดสินด้วย ทุกครั้งที่พวกเขาอยู่ด้วยกัน ความสุขและเสียงหัวเราะของทั้งสามคนนั้น เป็นเหมือนกับใบไม้ที่ร่วงที่กระจัดกระจาย ไปทั่วทั้งท้องถนน  ผู้คนที่ได้ยินบางคนก็หยุดฟัง หรือแม้กระทั่งจดบทกวีของพวกเขาเอาไว้ด้วย  หากคุณอยู่บนท้องถนน และได้ยินบทกวีที่เคร่งขรึม จากนั้นตามด้วยบทกวีที่ฟังดูแปลกและพิสดารล่ะก็ นั่นน่าจะเป็นบทกวีที่ Hu Tao และ Xingqiu ร่วมกันแต่งขึ้นมานั่นเอง
Harmony Hexagram Hat
หมวกของ Hu Tao ทำมาจากวัสดุที่แข็งแรง และด้านหน้ามีสัญลักษณ์ของโถงแห่งการเกิดใหม่ Wangsheng อยู่  ว่ากันว่า หัวหน้าสมัยที่ 75 ได้มอบหมวกใบนี้ให้กับ Hu Tao แต่หัวหน้าท่านนั้นมีร่างกายที่แข็งแกร่ง และหัวของเขามีขนาดใหญ่กว่า Hu Tao ถึงสองเท่า  Hu Tao จึงลงมือใช้เวลาทั้งวันทั้งคืน เพื่อปรับขนาดของหมวกให้พอดีกับเธอ ทุกครั้งที่มีคนถาม เธอจะตอบว่า: หมวกนี้มีพลังวิเศษที่คอยปกป้องฉัน ด้วยการดึงดูดพลังที่ดีและขับไล่สิ่งที่ไม่ดีออกไป!  เมื่อได้ยินดังนั้น เหล่าเจ้าหน้าที่ในโถงแห่งการเกิดใหม่ Wangsheng ต่างพากันหัวเราะขบขัน แต่หัวหน้าสมัยที่ 77 คนนี้กลับหวงแหนและภูมิใจในหมวกของเธอเป็นอย่างมาก  คืนไหนที่ฝนตกหรือลมแรง เธอจะกลับมาพร้อมกับตัวที่เปียกเลอะเทอะ แต่หมวกของเธอกลับไม่เปื้อนเลยแม้แต่นิด  ดอกท้อข้าง ๆ หมวกนั้น เป็นดอกที่ดึงมาจากต้นที่เธอปลูกเองกับมือ  วิธีทำมีดังนี้: นำดอกไม้แห้งไปทาสีและชุบน้ำมัน หลังจากดัดรูปร่างด้วยดินสอแล้ว ให้นำไปตากแดดให้แห้งเป็นเวลาสามวัน ก็จะได้เครื่องประดับที่สวยงาม มีสัมผัสที่นุ่มนวลเหมือนหมอก และส่งกลิ่นที่หอมละมุน
วิชั่น
เรื่องราวทั้งหมดคงต้องย้อนไปจนถึงตอนงานศพคุณปู่ของ Hu Tao  ก่อนวันงานสิบวัน คุณปู่ Hu ได้ล้มป่วยและเสียชีวิตลงที่บ้าน ซึ่งทางโถงแห่งการเกิดใหม่ Wangsheng ก็ได้จัดงานศพที่มีมาตรฐานสูงมากให้แก่หัวหน้ารุ่นที่ 75 โดยกระบวนการทั้งหมดนั้นได้รับการจัดเตรียมตามความต้องการของชายชรา และเป็น Hu Tao ที่รับหน้าที่จัดการงานทั้งหมด  Hu Tao ซึ่งมีอายุเพียง 13 ปี และยังไม่ได้เป็นหัวหน้าโถงแห่งการเกิดใหม่ Wangsheng นั้นจัดการเรื่องทั้งหมดด้วยตัวคนเดียว แต่ก็ยังสามารถทำทุกอย่างได้อย่างครบถ้วนสมบูรณ์และเป็นที่น่าพอใจของเหล่าผู้ดำเนินพิธีกรรมทั้งหลาย  หลังจากงานศพสิ้นสุดลง Hu Tao ซึ่งมีอายุเพียงแค่ 13 ปี ก็สะพายกระเป๋าเป้และแอบออกไปข้างนอกท่ามกลางความมืด เธออยู่คนเดียวโดยมีเพียงอาหารแห้ง, น้ำ และอุปกรณ์ส่องสว่างในกระเป๋า แต่สถานที่ที่เธอกำลังจะไปนั้นคือดินแดนลึกลับที่หาได้ยากในโลก  จาก Wuwang Hill มุ่งตรงไปข้างหน้าจะสามารถไปถึง "เขตแดน" ได้ ซึ่งนี่คือเส้นแบ่งระหว่างชีวิตและความตาย สถานที่ลับที่ทางโถงแห่งการเกิดใหม่ Wangsheng ได้รับช่วงจัดการต่อกันมาหลายชั่วอายุคน โดยตามตำนานกล่าวว่า ผู้คนสามารถเห็นครอบครัวที่เสียชีวิตไปแล้ว และวิญญาณทั้งหลายที่ยังไม่ถูกเติมเต็มความปรารถนาได้ที่นั่น ซึ่งเหตุผลที่ทำให้ Hu Tao รีบมาที่นี่ ก็เพราะอยากที่จะเจอกับคุณปู่อีกครั้ง ก่อนที่ท่านจะจากไปอย่างสมบูรณ์  เป็นเวลาสองวันโดยไม่หยุดพัก Hu Tao ที่สามารถไปถึงเขตแดนได้สำเร็จกลับไม่พบปู่ของเธอ มีดวงวิญญาณจำนวนนับไม่ถ้วนที่มุ่งเข้ามา บ้างก็ดูเร่งรีบร้อนรน บ้างก็ดูโมโหโกรธเกรี้ยว แต่ไม่มีวิญญาณตนไหนที่ดูเหมือนกับคุณปู่ของเธอเลย  เธอรออยู่ทั้งวันจนง่วงและผล็อยหลับไป เธอตื่นขึ้นมาในตอนกลางดึกที่เต็มไปด้วยน้ำค้าง รอบตัวมีเพียงดวงวิญญาณไม่กี่ดวงที่ปรบมือและหัวเราะเยาะเธอ:  "ยัยเด็กโง่เอ๊ย ตาแก่ Hu จะมาที่นี่ได้ยังไงกัน? คิดอะไรของเธออยู่ ถึงได้มาตามหาคนในครอบครัวของเธอที่นี่!"  Hu Tao ผู้แสนหนักแน่นไม่ไขว้เขวนั้นได้แต่รอวันแล้ววันเล่า... อาหารแห้งค่อย ๆ ลดลงไปเรื่อย ๆ ในแต่ละวัน น้ำก็แทบจะไม่เหลือสักหยด คุณปู่จนแล้วจนรอดก็ยังไม่ปรากฏตัวออกมา ในตอนสุดท้ายที่ปรากฏตัวออกมานั้น กลับเป็นหญิงชราที่ไม่เคยได้พบหน้ามาก่อน  หญิงชราตัวเล็กมองดู Hu Tao จากนั้นก็ยิ้มและพูดว่า: "เธอนี่ดื้อจังเลยนะ เหมือนกันกับตาแก่ Hu เปี๊ยบเลย เสียดายก็เพียงแต่ว่า พวกตระกูลของโถงแห่งการเกิดใหม่ Wangsheng ในแต่ละรุ่นน่ะ จะไม่มามัวเรรวนอยู่ที่นี่หรอกนะ บรรพบุรุษของเธอน่ะต่างก็ใช้ชีวิตอย่างตรงไปตรงมา และดำเนินชีวิตอย่างตรงไปตรงมามาหลายชั่วอายุคน เพราะฉะนั้นจงกลับไปซะเถอะ... กลับไปที่ที่เธอเคยอยู่ซะ"  หญิงชราลึกลับกล่าวอำลากับ Hu Tao จากนั้นก็หายเข้าไปยังส่วนลึกของเขตแดน Hu Tao ผู้จ้องมองแผ่นหลังเล็ก ๆ ที่ค่อย ๆ หายเข้าไปในความมืดนั้น จากเดิมที่เต็มไปด้วยความสับสนก็กลับกลายเป็นโล่งใจ  ในที่สุดเธอก็เชื่อว่า: การที่คุณปู่ไม่ยอมปรากฏตัวออกมาเสียทีนั้น เป็นเพราะว่าท่านได้ข้ามเขตแดนและไปอยู่ในที่ที่ท่านควรจะอยู่ตั้งนานแล้ว คุณปู่เป็นคนซื่อตรงมาตลอดทั้งชีวิต และไม่ได้มีความเสียใจใด ๆ หลงเหลืออยู่เบื้องหลัง แล้วทำไมตัวเธอเองถึงได้ถือว่าการจากไปของท่านนั้น เป็นเรื่องที่น่าเสียใจด้วยล่ะ?  เธอยิ้มและเริ่มต้นการเดินทางเพื่อกลับบ้าน  แสงจันทร์กระจ่างในตอนที่เดินทางมา และแสงอรุณสาดส่องในตอนที่เดินทางกลับ ระหว่างที่ Hu Tao กำลังเดินทางอยู่นั้น เธอก็นึกถึงคำพูดของคุณปู่ขึ้นมา.... "ใช้ชีวิตอย่างผู้มีชีวิต ตายอย่างผู้ตาย จงทำตามที่ใจปรารถนา และทำมันให้ดีที่สุด"  กลับมาถึงบ้านในตอนเที่ยง Hu Tao ปีนกำแพงเพื่อเข้าทางสวนหลังบ้าน แอบเข้าไปในห้องนอนและจัดเก็บกระเป๋า  ในกระเป๋าที่ว่างเปล่าไม่เหลือน้ำและอาหารนั้น ไม่รู้ว่าตั้งแต่เมื่อไหร่ที่มี "วิชั่น" สีสันสดใสเพิ่มเข้ามาอย่างเงียบ ๆ  ในฐานะที่เป็นหนึ่งในคนเป็นเพียงไม่กี่คนที่หาญกล้าเข้าไปใน "เขตแดน" บางทีการกระทำของ Hu Tao อาจจะถูกใจเทพบางตนที่มิอาจพูดถึงได้ก็เป็นได้  ด้วยเหตุนี้เธอจึงได้รับของขวัญจากสรวงสวรรค์... หลักฐานแห่งพลังสูงสุดมาครอบครอง
