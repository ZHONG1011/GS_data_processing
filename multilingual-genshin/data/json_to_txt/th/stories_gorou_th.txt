ข้อมูลตัวละคร
Gorou คือพลเอกของกองทหารแห่งเกาะ Watatsumi ผู้ได้รับความเคารพ, ความชื่นชม และความรักในหมู่ทหารเป็นอย่างมาก  ระหว่างช่วงเวลาของคำสั่งล่าวิชั่น Gorou ได้นำกองทหารแห่งเกาะ Watatsumi เข้าต่อสู้กับกองทัพแห่งโชกุนหลายต่อหลายครั้ง และป้องกันแนวรับได้สำเร็จแม้ว่าสถานการณ์จะยากลำบากสักแค่ไหน  พวกทหารเรียกเขาว่า "นายพลหูแหลมผู้ไร้พ่าย" ซึ่งฉายานี้แม้แต่ทางฝั่งนักรบของ Shogunate ก็เป็นที่พูดถึงกันอย่างกว้างขวาง  โดยส่วนตัวแล้ว Gorou นั้นไม่ได้มีท่าทีที่หยิ่งผยอง แต่กลับปฏิบัติต่อผู้คนด้วยความจริงใจและตรงไปตรงมา ซึ่งทำให้เขาเป็นที่ยอมรับจากทหารว่าเป็นลูกพี่ที่ไว้ใจได้  อย่างไรก็ตาม แม้แต่แม่ทัพที่เก่งกาจเช่นนี้ ก็ดูเหมือนจะมีเรื่องกลุ้มใจบางอย่างของเขาเองเช่นกัน...
เรื่องราวของตัวละคร 1
ครั้งหนึ่ง Gorou เคยเป็นนายทหารธรรมดาคนหนึ่งของเกาะ Watatsumi  ในปฏิบัติการพิเศษครั้งหนึ่ง หน่วย Gorgasia II ที่ Gorou ได้เผชิญกับวิกฤตที่ไม่เคยเกิดขึ้นมาก่อน  หัวหน้าหน่วยของพวกเขาต้องเสียชีวิตลงด้วยธนูลูกหลง ส่วนผู้รอดชีวิตทั้งหลายก็ตกอยู่ในวงล้อมในหุบเขาลึก  จะปฏิบัติภารกิจต่อไปดี จะส่งคนฝ่าวงล้อมออกไปเพื่อขอความช่วยเหลือดี หรือจะเจรจากับฝ่ายศัตรูดี... ปัญหาที่รอให้แก้ไขมากมายนับไม่ถ้วนถาโถมเข้ามาท่ามกลางภูเขาที่สงัดเงียบ  ไร้ซึ่งผู้นำ ไร้ซึ่งเสบียง และทุกคนต่างตกอยู่ในอันตราย ขวัญกำลังใจเริ่มถดถอย และความคิดที่จะ "ยอมแพ้" ก็เริ่มคืบคลานเข้ามาในใจของทุกคนมากยิ่งขึ้น  ในช่วงเวลาวิกฤติเช่นนี้ Gorou ได้ยืนขึ้นและปฏิเสธการเจรจาและยอมจำนน แต่กลับเสนอแผนการที่กล้าหาญแทน  พวกเขาจะเลิกซ่อนตัว และเขาจะเป็นผู้นำทหารส่วนใหญ่แกล้งทำการโจมตี เพื่อสร้างโอกาสขอกำลังสนับสนุน เมื่อกำลังเสริมมาถึง พวกเขาก็จะสามารถโจมตีทั้งสองด้านได้สำเร็จ  เมื่อถูกถามว่าจะทำอย่างไรหากล้มเหลว Gorou จึงตอบว่า  "หากศัตรูรายล้อมแน่นหนาขึ้น ทางเลือกของเราจะยิ่งจำกัดมากขึ้น แต่ชีวิตยังมีโอกาสเสมอ ดังนั้นเราต้องทุ่มสุดกำลัง"  "ถ้าแผนล้มเหลว ฉันจะรับผิดชอบทุกอย่างเอง"  หลังจากป้องกันโดยไม่หลับไม่นอนมาหลายวัน ในที่สุด Gorou และพรรคพวกที่เหนื่อยล้าเต็มทีก็ได้รับการช่วยเหลือจากกำลังเสริมที่นำโดย Sangonomiya Kokomi  หลังจากนั้นเขาก็ได้รับการเลื่อนตำแหน่งเป็นหัวหน้าหน่วย Gorgasia II และก้าวขึ้นสู่ตำแหน่งนายพลแห่งเกาะ Watatsumi ในที่สุด
เรื่องราวของตัวละคร 2
ในสายตาของเหล่าทหาร Gorou เป็นนายพลที่น่าเกรงขามแต่ถ่อมตนมาก  เขาเป็นคนตรงไปตรงมา เข้ากับคนง่าย ปฏิบัติต่อผู้ใต้บังคับบัญชาเหมือนครอบครัว และคอยร่วมทุกข์ร่วมสุขกับพวกเขาเสมอ  Sangonomiya Kokomi เคยบอกกับ Gorou ว่าอาวุธ เสบียง และค่าตอบแทนเป็นสามสิ่งที่สำคัญที่สุดสำหรับกองทัพ  ตั้งแต่นั้นมา เขาก็อธิบายวิธีการดูแลรักษาอาวุธให้ผู้ใต้บังคับบัญชาฟัง อีกทั้งยังกำกับดูแลการแจกจ่ายเสบียงและเงินเดือนทหารอย่างเคร่งครัดเพื่อหลีกเลี่ยงการหักเงินใด ๆ  นอกจากนี้ Gorou ในฐานะนายพลแห่งเกาะ Watatsumi ยังคอยเป็นผู้นำแนวหน้าในการสู้รบเสมอ  เขาพุ่งไปข้างหน้า เปรียบเสมือนธงที่กระตุ้นกำลังใจของทหารที่อยู่ด้านหลังให้ก้าวไปพร้อมกับเขา  นี่คือเหตุผลที่เหล่าทหารเคารพ Gorou มาก เช่นเดียวกับ Kokomi ที่ให้ความสำคัญกับชีวิตของทหารเป็นอย่างมาก แต่กลับให้ความสำคัญกับตัวเองเพียงน้อยนิดเท่านั้น  บางคนที่ไม่เข้าใจสิ่งนี้อาจหัวเราะเยาะ Gorou ว่าเป็นแค่ "เด็กเหลือขอ" ที่ไม่มีคุณสมบัติเป็นนายพล  แต่สำหรับทหารของเกาะ Watatsumi แล้ว "เด็กเหลือขอ" คนนี้เป็นนายพลที่ดีที่สุดสำหรับพวกเขาแล้ว
เรื่องราวของตัวละคร 3
Gorou เป็นผู้กล้าหาญและเด็ดเดี่ยว เขามักจะนำทัพที่ด้อยกว่ารบชนะคู่ต่อสู้ที่แข็งแกร่งกว่าเสมอ  แต่อย่างไรก็ตาม เขาเองก็มีข้อบกพร่องเช่นกัน นั่นคืออารมณ์ที่ไม่มั่นคงของตัวเอง  ในการต่อสู้ที่ดุเดือด บางครั้ง Gorou อาจถูกความเลือดร้อนของตัวเองครอบงำได้  สงครามช่างโหดร้ายนัก เมื่อเทียบกับทหารผ่านศึกที่อยู่ในสนามรบมาหลายสิบปี ประสบการณ์ในการต่อสู้ของ Gorou นั้นยังไม่เพียงพอจริง ๆ  โชคดีที่เขาสามารถเรียนรู้ได้อย่างรวดเร็ว ความผิดพลาดเล็กน้อยนี้กำลังถูกแก้ไขในไม่ช้า  Sangonomiya Kokomi ได้ให้คำแนะนำต่าง ๆ แก่นายพล แต่จะใช้มันยังไงก็ขึ้นอยู่กับทักษะของนายพลเอง  สำหรับ Gorou แล้ว เขาสามารถค้นพบกลยุทธ์ที่เหมาะสมกับสถานการณ์ปัจจุบันมากที่สุดและนำไปใช้อย่างมีประสิทธิภาพเสมอ  Gorou เชื่อว่าเมื่อเวลาผ่านไปแนวคิดทั้งหมดที่สั่งสมมาเหล่านี้จะหลอมรวมกัน และทำให้เขาสามารถต่อสู้ได้อย่างมั่นใจยิ่งขึ้น
เรื่องราวของตัวละคร 4
Gorou ได้รับมอบหมายจาก Yae Miko ซึ่งเป็น "งาน" พิเศษของสำนักพิมพ์ Yae  เมื่อคำสั่งล่าวิชั่นสิ้นสุดลง การเจรจาระหว่างเกาะ Watatsumi และ Shogunate ก็ลุล่วงไปได้ด้วยดี ความสัมพันธ์ของทั้งสองฝ่ายก็เริ่มแน่นแฟ้นยิ่งขึ้น  Gorou มาที่เกาะ Watatsumi หลายต่อหลายครั้งเพื่อดูความเปลี่ยนแปลง เขาซื้อหนังสือยอดนิยมสองสามเล่ม และไปที่สำนักพิมพ์ Yae เพื่อทำงานที่เขาเคยตกลงไว้ให้เสร็จ  Yae Miko ได้สร้างคอลัมน์นิรนามสำหรับ Gorou ไว้ในนิตยสาร "เรื่องอลเวงรายเดือน" ซึ่งผู้อ่านสามารถเขียนปัญหาของพวกเขาส่งไปยังสำนักพิมพ์ Yae และ Gorou จะให้คำแนะนำแก่พวกเขาด้วยตัวเอง  ทั้งจดหมายของผู้อ่านและคำตอบของ Gorou จะได้รับการตรวจสอบจากสำนักพิมพ์ Yae เพื่อแทนที่ชื่อจริงด้วยนามแฝง  เหตุผลที่ Yae Miko เลือก Gorou นั้นเพราะเธอได้ยินว่าเขามักจะพูดคุยเรื่องส่วนตัวกับผู้ใต้บังคับบัญชาเสมอ  คอลัมน์นี้เป็นที่นิยมอย่างมาก แต่ไม่รู้ทำไม ทุกครั้งที่บรรณาธิการของสำนักพิมพ์ Yae มอบค่าตอบแทนให้ Gorou เขามักจะถามคำถามแปลก ๆ อย่างร้อนตัวว่า  "จะว่าไป Gorou เคยได้ยินชื่อคุณ Hina บ้างไหม?"  "ได้ยินมาว่าเธอเป็นคอลัมนิสต์ที่โด่งดังอยู่ในช่วงนี้ มีเรื่องอะไรรึเปล่า?"  "เปล่า ๆ ไม่มีอะไรหรอก..."
เรื่องราวของตัวละคร 5
เช่นเดียวกับทหารที่ไม่ได้บอกทุกอย่างที่เกิดขึ้นกับ Gorou ส่วน Gorou เองก็มีปัญหาที่ไม่อาจพูดกับคนอื่นได้เหมือนกัน  เช่น ขนหางของเขาจะเริ่มซีดเซียวเมื่อโดนลมและแสงแดดนานเกินไป เขาอยากจะดูแลรักษามันแต่ก็ทำไม่ได้  หรือบางครั้งเมื่ออาบน้ำกับผู้ใต้บังคับบัญชา เขาจะรู้สึกแย่ที่ร่างกายของตัวเองไม่แข็งแรงพอ  หรือจะเป็นตอนที่ต้องเผชิญหน้ากับผู้หญิงที่คาดเดาไม่ได้อย่าง Yae Miko เขาจะเข้าสู่สภาวะระวังตัวโดยอัตโนมัติ ทำให้ไม่สามารถตอบโต้กับเธอได้อย่างปกติ...   Gorou ที่พยายามรักษาภาพลักษณ์น่าเกรงขามของตัวเองไว้ จึงไม่ได้บอกเล่าปัญหาเหล่านี้ให้ผู้ใต้บังคับบัญชาฟัง  และแม้ว่าทหารในเกาะ Watatsumi จะสังเกตเห็นปัญหาเหล่านี้ แต่ก็ทำเป็นไม่รู้ไม่ชี้เหมือนกับ Gorou  ดังนั้นจึงทำให้ปัญหาของเขานั้นเพิ่มพูนขึ้นเรื่อย ๆ กระทั่งนักเดินทางปรากฏตัวขึ้น นายพล Gorou ที่เก่งกาจในการแก้ปัญหาของคนอื่นผู้นี้ ก็พบเพื่อนที่สามารถช่วยแก้ปัญหาของตัวเองได้ในที่สุด
เซ็ตปีนเขา
ถ้าพูดถึงงานอดิเรกของ Gorou "การปีนเขา" น่าจะจัดอยู่ในสามอันดับแรก  การได้ปีนเขากับเพื่อน ๆ และชื่นชมทัศนียภาพที่งดงามของภูเขาช่วยฝึกฝนทั้งทางร่างกายและจิตใจ แถมยังเป็นตัวสร้างความสนิทสนมอย่างดีเลย  เพื่อให้สนุกกับการปีนเขา Gorou จึงซื้อเซ็ตปีนเขาจากพ่อค้าพเนจร  อุปกรณ์เซ็ตนี้ราคาไม่แพง แต่มีความแข็งแรงและทนทาน ซึ่งช่วยให้ Gorou พิชิตภูเขาสูงชันได้มากมาย  Gorou ดูแลรักษาอุปกรณ์ปีนเขาเป็นอย่างดีเช่นเดียวกับอาวุธของเขา ฉันว่ามันคงจะอยู่เคียงข้างกับ Gorou ไปอีกนานแสนนานเลย
วิชั่น
เคยมีช่วงเวลาที่แสนยาวนานอยู่ช่วงเวลาหนึ่งที่ Gorou กล่าวโทษตัวเองว่าเขาเป็นผู้ที่ทำให้ต้องแพ้สงคราม  "ถ้าฉันแข็งแกร่งอีกสักหน่อย ไม่แน่อาจจะพลิกสถานการณ์ในสนามรบได้"  ด้วยแนวคิดนี้ Gorou จึงฝึกฝนยิงธนูทั้งวันทั้งคืน เพื่อหวังว่าความแข็งแกร่งของตนเองจะนำทุกคนไปสู่ชัยชนะได้  แต่หลังจากที่ได้ฝึกฝนในสนามรบมาสักระยะหนึ่งแล้ว Gorou ได้เห็นนักรบผู้ทรงพลังถูกทิ้งไว้อย่างโดดเดี่ยวและถูกจับกุมทั้งเป็นในขณะที่อ่อนแอ กองทหารในตำแหน่งที่ด้อยกว่าสามารถเอาชนะศัตรูด้วยความสามัคคี  และในตอนนั้นเอง Gorou ก็ตระหนักขึ้นได้ว่า ในสนามรบนั้นพละกำลังของตัวเขาเองก็มีขีดจำกัด  การพัฒนาความแข็งแกร่งเป็นสิ่งสำคัญ แต่ที่สำคัญกว่านั้นคือให้ทหารสามัคคีและก้าวเคียงบ่าเคียงไหล่กันไปข้างหน้า  เฉพาะกองทัพแข็งแกร่งที่รวมกันเป็นหนึ่งเท่านั้น จึงจะสามารถอยู่ยงคงกระพันในสนามรบได้  เมื่อตระหนักได้ถึงสิ่งนี้ Gorou จึงจะไม่แสวงหาเทคนิคการยิงธนูขั้นสูงสุดอีกต่อไป แต่กลับทุ่มเทสุดพลังให้กับผู้คนรอบตัว ให้ความสนใจกับทุกแง่มุมทุกสถานะของสหายของเขา และช่วยให้ทุกคนก้าวไปข้างหน้าด้วยกัน  ตอนนี้เมื่อคิดย้อนกลับไปแล้ว เรื่องนี้อาจเป็นสิ่งที่ทำให้ Gorou ได้รับวิชั่นก็เป็นได้
