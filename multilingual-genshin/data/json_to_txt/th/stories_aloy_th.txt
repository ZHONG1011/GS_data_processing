ข้อมูลตัวละคร
ผู้ถูกเนรเทศ, นักล่าเครื่องจักรกล, นักสำรวจ, ผู้ถูกเลือก, ผู้กอบกู้โลก ฯลฯ... เธอผู้มีตัวตนมากมายในโลกเดิมของเธอ คือฮีโร่สาวที่ถูกลิขิตตั้งแต่ในระดับ "ยีน" ให้เป็นผู้รักษาโลก  ตอนนี้เธอได้มาถึงโลกใหม่ ที่ซึ่งเต็มไปด้วยความท้าทายที่ไม่เคยเจอมาก่อน และเธอก็ได้กระโจนเข้าหาเส้นทางแห่งการล่าอีกครั้งด้วยความเต็มใจ
เรื่องราวของตัวละคร 1
Aloy กลายเป็นผู้ถูกเนรเทศตั้งแต่เกิด ต้องถูกปฏิเสธและรังเกียจอย่างที่สุดจากเผ่าของตนเอง เธอได้รับการเลี้ยงดูจาก Rost นักล่าผู้มากประสบการณ์ท่ามกลางหุบเขาที่สูงชันซึ่งติดกับบริเวณที่ตั้งของเผ่า  เขาสอนเธอเกี่ยวกับการล่า: ท่วงท่าที่เหมือนแมวและความแม่นยำที่อันตรายถึงชีวิต; แต่เขากลับไม่สามารถถ่ายทอดสิ่งที่สำคัญที่สุดสำหรับเธอได้... ความจริงเกี่ยวกับชีวิตของเธอ: พ่อแม่โดยสายเลือดของเธอแท้จริงแล้วคือใครกันแน่? ทำไมตนเองถึงไม่ได้รับการต้อนรับจากเผ่า?  อย่างไรก็ตาม มีเพียงเหล่าผู้อาวุโสของเผ่าที่เนรเทศเธอเท่านั้น ที่รู้เหตุผลของเรื่องนี้
เรื่องราวของตัวละคร 2
มีเพียงวิธีเดียวเท่านั้นที่จะรู้ตัวตนของพ่อแม่ที่แท้จริงของ Aloy จากเหล่าผู้อาวุโส นั่นก็คือการได้รับชัยชนะใน "บททดสอบ"... ซึ่งเป็นการแข่งขันการล่าประจำปีของเผ่า โดยผู้ชนะจะสามารถขอรางวัลอะไรก็ได้หนึ่งอย่าง  เธอฝึกฝนอย่างหนักเพื่อสิ่งนี้ตั้งแต่จำความได้ แต่เมื่อถึงเวลาของบททดสอบ พิธีก็จบลงด้วยความหายนะ  กลุ่มนักฆ่าลึกลับเข้าโจมตีนักล่าที่เข้าร่วม และ Rost ก็ได้เสียสละชีวิตเพื่อให้ Aloy หนีไปได้  ต่อมา Aloy ก็ได้รู้ว่าเป้าหมายที่แท้จริงของการโจมตีก็คือตัวเธอเอง เพราะเธอดันไปมีใบหน้าเหมือนกับหญิงโบราณลึกลับคนหนึ่งทุกประการ
เรื่องราวของตัวละคร 3
Aloy เข้าใจดีว่ามีเพียงการตามหามือสังหารให้พบเท่านั้น ที่จะสามารถเปิดเผยความลับของชีวิตตัวเองได้  การเดินทางไล่ล่านำพาเธอไปยังโลกที่โหดร้าย และอันตรายเหนือจินตนาการ นำเธอไปพบกับชนเผ่าที่แปลกประหลาดและทรงพลัง ซากปรักหักพังโบราณที่เต็มไปด้วยความลึกลับ และศัตรูที่น่ากลัว... ไม่ว่าจะเป็นมนุษย์หรือเครื่องจักรเข้ามายังเบื้องหน้าเธอ  ในท้ายที่สุด "HADES" ศัตรูที่แท้จริงก็ปรากฏตัวต่อหน้าเธอ มันคือจักรกลอัจฉริยะที่เต็มไปด้วยความอาฆาตพยาบาท และมุ่งมั่นอยู่กับการทำลายล้างทุกชีวิตในโลก  วิธีเดียวที่จะเอาชนะ "HADES" ได้ คือการค้นหาความเชื่อมโยงระหว่างเธอกับ "Aloy จากในอดีต" หญิงโบราณผู้นั้น... หรือบางทีผู้หญิงคนนั้นอาจจะเป็นแม่ที่แท้จริงของเธอ?
เรื่องราวของตัวละคร 4
ในระหว่างที่ตามรอย HADES อยู่นั้น Aloy ได้สำรวจซากปรักหักพังโบราณหลายแห่ง และในที่สุดก็ค้นพบที่มาของตัวเอง ว่าเธอไม่ได้เกิดมาจากเลือดเนื้อของมนุษย์ แต่เป็นร่างโคลนที่ถูกสร้างขึ้นมา  ยีนของผู้หญิงที่ช่วยสิ่งมีชีวิตทุกชีวิตไว้เมื่อหลายพันปีก่อน คือต้นกำเนิดของการสร้างเธอขึ้นมา  ความลับเหล่านี้ไม่เพียงแต่มอบความแข็งแกร่งโดยธรรมชาติให้เธอเท่านั้น แต่ยังชี้นำโชคชะตาของเธออีกด้วย: สารพันธุกรรมเหล่านี้ เป็นกุญแจสำคัญในการป้องกัน เพื่อไม่ให้จุดจบของโลกกลับมาอีกครั้ง  ด้วยการสนับสนุนของความรู้นี้ และด้วยความช่วยเหลือของพันธมิตรจากเผ่าต่าง ๆ มากมายบนโลก ในที่สุด Aloy ก็เอาชนะ HADES และเหล่าสมุนมนุษย์และจักรกลอันชั่วร้ายของมันได้ ท่ามกลางการต่อสู้ตัดสินอันยิ่งใหญ่ใน "เมือง Meridian" อันรุ่งโรจน์
เรื่องราวของตัวละคร 5
หลังจากที่เอาชนะ HADES ได้ Aloy ก็เริ่มการเดินทางครั้งใหม่: ไล่ตามหาเทคโนโลยีโบราณ และชำระล้างดินแดนที่ถูก HADES เหยียบย่ำ  ระหว่างการเดินทางอันยาวนาน เธอเดินทางไปยัง "โบราณสถานของคนยุคเก่า" ทุกที่ที่เธอสามารถไปได้ เพื่อค้นหาความลับที่สูญหายของ "คนยุคเก่า"  ในห้องทดลองโบราณที่ทรุดโทรมแห่งหนึ่ง เธอได้ค้นพบบางสิ่งที่เธอไม่เคยเห็นมาก่อน: มันคือประตูบานหนึ่งที่ส่องแสงระยิบระยับ เมื่อเธอเข้าใกล้ ก็ราวกับมีพลังอันทรงพลังเข้ามาโอบล้อมเธอ และมองเห็นภาพของตัวเองในนั้นราวกับจ้องมองเข้าไปในกระจก สร้างความรู้สึกแปลกประหลาด ราวกับว่าเธออยู่ในสถานที่สองแห่งในเวลาเดียวกัน  หลังจากแสงสว่างวาบ "โลก" ที่ Aloy รู้จักก็หายไปต่อหน้าต่อตาของเธออย่างสิ้นเชิง แล้วเธอก็มายังโลกใบใหม่ที่ทั้งแปลกและสวยงาม และรอคอยให้เธอไปสำรวจ
