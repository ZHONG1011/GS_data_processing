ข้อมูลตัวละคร
Candace ผู้มีสีของดวงตาต่างกันนั้นรับหน้าที่เป็น "ผู้คุ้มกัน" ของหมู่บ้าน Aaru  Candace มักจะแสดงความมีน้ำใจอย่างสุดซึ้งต่อนักเดินทางที่มาเยี่ยมเยียนหมู่บ้าน Aaru อยู่เสมอ สำหรับพฤติกรรมหยาบคายของคนบางคน ขอแค่อีกฝ่ายแก้ไขมันได้ทันเวลา Candace ก็จะไม่ถือสาเอาความอีก  ในสายตาของ Candace กฎของหมู่บ้านนั้นคือสิ่งที่สำคัญที่สุด ตราบใดที่เคารพขอบเขตเหล่านี้ ไม่ว่าใครก็สามารถเข้ามาพักผ่อนที่หมู่บ้าน Aaru ได้  แต่หากความใจกว้างนี้ถูกมองว่าเป็นจุดอ่อน ผู้ที่หมายจะเข้ามาทำเรื่องไม่ดีในหมู่บ้าน Aaru คงต้องชดใช้ในสิ่งที่ทำอย่างสาสม  เมื่อถึงตอนนั้นพวกเขาก็จะได้พบว่า หอกและโล่ของ Candace นั้นเป็นอาวุธที่น่ากลัวที่สุด  ทายาทแห่ง Al-Ahmar, ชาวทะเลทราย และผู้คุ้มกัน... Candace ผู้มีหลากหลายตัวตน ได้แบกรับหน้าที่ในการคุ้มกันหมู่บ้าน Aaru ชั่วนิรันดร์  "หมู่บ้านแห่งนี้ ต้อนรับเฉพาะผู้ที่เคารพกฎเกณฑ์เท่านั้น"
เรื่องราวของตัวละคร 1
"หมู่บ้าน Aaru คือที่พักพิงแห่งสุดท้ายของทายาทแห่งราชา Deshret"  "ภารกิจของ 'ผู้คุ้มกัน' หมู่บ้าน Aaru คือการรักษาหมู่บ้านนี้เอาไว้ จนกว่าผู้คนของราชา Deshret คนสุดท้ายจะดับสูญไป"  Candace ถูกแต่งตั้งให้เป็น "ผู้คุ้มกัน" คนใหม่อย่างเป็นทางการตอนอายุ 8 ขวบ ผู้ที่มอบหมายตำแหน่งนี้ให้แก่เธอ ได้เตือนเธอไว้เช่นนี้  การที่ลูกหลานยังได้รับสถานที่พักพิงหลังจากราชา Deshret สิ้นไปเช่นนี้ ก็ถือว่าดีมากแล้ว  ผู้คุ้มกันรุ่นแล้วรุ่นเล่าต่างก็เฝ้าทำหน้าที่ของตนอยู่อย่างเงียบ ๆ คอยปกป้องผู้คนมากมายในหมู่บ้าน จวบจนกระทั่งดับสิ้นไปในฐานะ "ทายาทแห่งราชา Deshret" และได้รับความสงบสุขชั่วนิรันดร์  ได้ดับสลายไปในหมู่บ้านที่เงียบสงบเช่นนี้ เคยเป็นความปรารถนาที่ชาวบ้านในหมู่บ้าน Aaru มีร่วมกัน  แต่แล้ว เมื่อมีชีวิตใหม่ถือกำเนิดขึ้นในหมู่บ้าน... สิ่งที่เคยมีมาในอดีต ก็ต้องเปลี่ยนแปลงไปบ้างอย่างช่วยไม่ได้
เรื่องราวของตัวละคร 2
ตอนที่ลุง Anpu หัวหน้าหมู่บ้านประกาศว่ากองคาราวานจากเมือง Sumeru จะมาที่หมู่บ้านเพื่อทำการค้าขาย ตอนนั้นเหล่า "ผู้คุ้มกัน" รุ่นก่อนก็แทบไม่อยากจะเชื่อหูของตัวเองกันเลย  ผู้คุ้มกันอาวุโสรุ่นก่อนต่างก็กล่าวหาลุง Anpu ด้วยความโกรธเคือง บอกว่ามันเป็นการทำลายประเพณีที่มีมา ทั้งยังขอให้ Candace ผู้คุ้มกันรุ่นปัจจุบัน รวบรวมทหารยามเพื่อขับไล่กองคาราวานออกไป  แต่ Candace กลับปฏิเสธคำขอนั้น เธอมีความเห็นตรงกันกับหัวหน้าหมู่บ้าน... เพื่ออนาคตของชาวบ้าน หมู่บ้าน Aaru จึงจำเป็นต้องเกิดการเปลี่ยนแปลง  พวกเขาพยายามอธิบายไม่หยุดหย่อน แต่ผู้คุ้มกันรุ่นก่อนกลับไม่ยอมรามือ ถึงขั้นมีคนเสนอว่า หาก Candace ไม่ยอมทำตาม เขาจะหยิบอาวุธขึ้นมาอีกครั้ง และออกไปทำหน้าที่ที่ควรทำในฐานะผู้คุ้มกันเอง  แต่ในที่สุด เสียงหอกและโล่กระทบกันก็เข้ามาหยุดความขัดแย้งเอาไว้ Candace ที่ถือหอกและโล่ในมือได้ยืนขึ้นมา และมองไปรอบ ๆ พร้อมรอยยิ้มบนใบหน้า แล้วประกาศต่อเหล่าผู้อาวุโสที่มีสีหน้าตื่นตะลึงว่า:  "ทุกท่าน เห็นพวกท่านร่าเริงกันขนาดนี้ฉันเองก็รู้สึกดีใจมาก"  "แต่คนที่เป็น 'ผู้คุ้มกัน' ของหมู่บ้าน Aaru ในตอนนี้ก็คือฉัน เพราะฉะนั้นขอเชิญท่านกลับไปพักผ่อนก่อนเถอะ"  แรงโน้มน้าวของอาวุธดูจะมีผลมากกว่าคำพูดในตอนนี้ เสียงประณามที่แสนแข็งกร้าวเองก็หยุดชะงักลงไปด้วย  หลังจากผ่านการเตรียมการคร่าว ๆ แล้ว Candace ที่อยู่ในฐานะผู้คุ้มกัน ก็ออกไปต้อนรับกองคาราวานอย่างเป็นทางการพร้อมกันกับหัวหน้าหมู่บ้าน ร่วมเจรจาการค้า และคุ้มกันขณะพวกเขาออกไปจากหมู่บ้านด้วยตัวเอง  สองสามวันต่อมา เหล่าคนค้าขายก็ได้กลับมาเยี่ยมเยียนหมู่บ้านอีกครั้ง และสำเร็จข้อตกลงการค้าขายผ้าที่ดูแสนธรรมดานี้ในที่สุด  คนค้าขายเหล่านั้นนำข่าวการเจรจาการค้าสำเร็จกลับไปยังเมือง Sumeru และหลังจากนั้นไม่นาน ก็เริ่มมีหัวข้อสนทนาที่แปลกใหม่เกิดขึ้นมาในหมู่พ่อค้าแม่ขายของ Sumeru:  "นี่ นายรู้อะไรมั้ย? มีคนไปทำธุรกิจที่หมู่บ้าน Aaru แล้วได้กำไรไม่น้อยเลยล่ะ! ครั้งหน้าพวกเราเองก็ไปลองดูหน่อยมั้ย..."
เรื่องราวของตัวละคร 3
อันที่จริงแล้ว Candace ไม่ได้ชอบใช้หอกและโล่ในการแย่งชิงสิทธิ์ในการพูดกับผู้อื่นนัก  เหล่าเด็ก ๆ ในหมู่บ้าน Aaru ต่างก็คิดว่า ถึงแม้ "พี่ Candace" จะโมโหยังไงก็คงแค่ขมวดคิ้ว และให้เด็กที่ก่อเรื่องคัดตัวอักษรที่คุณย่า Kulsoom เตรียมให้เพียงเท่านั้น  เหล่าทหารยามคนอื่นใน หมู่บ้าน Aaru ต่างเชื่อว่า ถึงแม้ความต้องการของ Candace จะดูเข้มงวดไปหน่อย แต่เธอก็ไม่เคยลงโทษทางร่างกายกับพวกที่ทำได้ไม่ถึงเป้าหมายกับพวกหย่อนยานต่อหน้าที่เลยสักครั้ง ทำเพียงแค่สั่งสอนพวกเขาให้เพิ่มความระมัดระวังให้มากขึ้น  คนเฒ่าคนแก่ในหมู่บ้านเชื่อว่า Candace เป็นคนที่ไม่แสดงอารมณ์ด้านลบ เธอไม่เคยแสดงความเศร้าต่อหน้าพวกเขา  ขนาดคนค้าขายที่มาที่หมู่บ้าน ยังได้รับการดูแลทุกด้านจาก Candace ตั้งแต่การแนะนำตัวรวมถึงการใช้ชีวิตประจำวัน ล้วนถูกเธอจัดระเบียบเอาไว้เรียบร้อยแล้ว  อาจเป็นเพราะเธอเอาใจใส่มากเกินไป จึงทำให้คนค้าขายที่มารู้สึกไม่ค่อยสะดวกใจ  ต้องรู้ไว้ก่อนว่า หมู่บ้านนี้อยู่ติดกับ Great Red Sand ไม่ต้องพูดถึงว่ามีมอนสเตอร์มากมายเพียงไหน พวกโจรที่อยู่นอกกฎหมาย และพวกหัวขโมยต่างจับตามองหมู่บ้านนี้ตาเป็นมันอยู่แล้ว  "ผู้คุ้มกัน" แบบนี้จะสามารถปกป้องทุกคน... และธุรกิจของทุกคนได้จริงเหรอ?  มีอยู่คืนหนึ่ง คนค้าขายที่ดื่มมากเกินไปก็ใช้ความกล้าถามออกไปว่า:  "ผู้คุ้มกัน เราสามารถทำธุรกิจในหมู่บ้านนี้ได้ก็จริง แต่อย่างที่คุณรู้ มีพวกนอกกฎหมายมากมายในทะเลทรายนี้นะ..."  "เรื่องนี้คุณไม่จำเป็นต้องกังวล มีแค่ผู้ที่ปฏิบัติตามกฎเท่านั้นที่สามารถเป็นแขกของหมู่บ้าน Aaru ซึ่งนั้นหมายความว่า ผู้ที่ไม่ปฏิบัติตามกฎ..."
เรื่องราวของตัวละคร 4
ผู้ที่ไม่ปฏิบัติตามกฎจะถือเป็น "ศัตรู" ของหมู่บ้าน Aaru  กลุ่ม Eremite ที่ซ่อนตัวอยู่ในทะเลทราย, โจรที่ปลอมตัวเป็นนักผจญภัย, กองโจรล่าสมบัติที่พยายามปล้นของ... ใครก็ตามที่กล้าบุกรุกหมู่บ้านนี้ไม่ว่าจะด้วยวิธีใด ไม่ว่าจะพยายามซ่อนตัวหรือหลบหนียังไงก็ตาม สุดท้ายก็ต้องถูกลงทัณฑ์อยู่ดี  ผู้ร้ายที่ยอมก้มหัวสารภาพบาปอย่างจริงใจจะได้รับการให้อภัย และได้รับมอบเสบียงที่เพียงพอสำหรับการข้ามทะเลทราย แต่ต้องแลกกับ การที่พวกเขาจะไม่สามารถปรากฏตัวรอบหมู่บ้าน Aaru ได้อีกต่อไป  สำหรับผู้ที่ต่อต้านอย่างดื้อรั้น... วิญญาณของพวกเขาจะกลายเป็นเม็ดทรายที่หวนกลับคืนสู่ผืนทราย  กลุ่ม Eremite คนหนึ่งที่ถูกขับไล่ออกมาจากทะเลทรายได้กล่าวเตือนสหายของเขาไว้ว่า "ผู้คุ้มกัน" Candace ที่น่าสะพรึงกลัวคนนั้นของหมู่บ้าน Aaru เป็นทายาทที่แท้จริงของราชา Deshret  โล่ในมือของเธอถือครองพรของ Al-Ahmar เพียงแค่ถือโล่ไว้ ทรายทุกเม็ดใน Great Red Sand จะเชื่อฟังคำสั่งของเธอ ขอแค่เธอต้องการ ก็สามารถสร้างพายุทรายมหึมาเพื่อกลืนกินศัตรูทั้งหมดได้  ไม่เพียงเท่านั้น นัยน์ตาซ้ายสีเหลืองอำพันของเธอสามารถมองเห็นอนาคต ทั้งยังมองเห็นชะตากรรมของผู้คนได้ เธอน่ากลัวมากจนไม่มีใครสามารถหลบหนีการไล่ล่าของเธอได้  เชื่อกันว่า Candace ใช้พลังศักดิ์สิทธิ์นี้เพื่อกวาดล้าง "ศัตรู" ทั้งหมดของหมู่บ้าน Aaru
เรื่องราวของตัวละคร 5
มีเพียงแค่ตัวของ Candace เท่านั้น ที่ไม่เคยสัมผัสได้ถึงพรของ Al-Ahmar เลย  "ผู้คุ้มกันไม่เคยเป็นที่โปรดปรานของทวยเทพ"... นี่คือความลับที่แพร่กระจายในหมู่ "ผู้คุ้มกัน"  เมื่อ "ผู้คุ้มกัน" คนใหม่สวมเกราะ และเข้ารับตำแหน่งอย่างเป็นทางการเท่านั้น ถึงจะได้รับรู้ถึงข้อเท็จจริงนี้  การวางตัว และพฤติกรรมของ "ผู้คุ้มกัน" แต่ละคนนั้นไม่เหมือนกัน มีทั้งคนที่ไม่พัฒนาตนเอง, คนที่แม้แต่ศิลปะการต่อสู้ยังขี้เกียจที่จะฝึกฝน, คนที่คิดว่าตัวเองไม่ถูกจับตามอง เลยไม่จำเป็นต้องรักษาระเบียบวินัย ดังนั้นพวกเขาจึงทำตัวประมาทจนถึงกับไร้ระเบียบวินัย  แต่ Candace ก็ไม่เคยย่อท้อ  "หอก และโล่ของฉันไม่ได้มีไว้เพื่อสวดวิงวอนขอพรจากเหล่าทวยเทพ"  "ไม่ว่าจะเป็นที่โปรดปรานของเทพหรือไม่ แต่บทบาทของ 'ผู้คุ้มกัน' จะไม่มีวันเปลี่ยนแปลงไป"  เธอหมั่นฝึกฝนวันแล้ววันเล่า หล่อหลอมเจตจำนง และศิลปะการต่อสู้ของผู้คนผ่านการลงมือของเธอ  แขกจำนวนมากที่มาเยือนหมู่บ้าน Aaru ต่างส่งคำเชิญมากมายมาให้ Candace พวกเขามักพูดเสมอว่า Candace เป็นผู้มีความสามารถมาก ทำไมเธอถึงอาศัยอยู่ในสถานที่เล็ก ๆ ที่ไม่โดดเด่นอย่างหมู่บ้าน Aaru แห่งนี้? ถ้าเธอเต็มใจที่จะออกไปเปิดหูเปิดตาโลกภายนอก ไม่แน่ว่าสามารถอาจจะเริ่มต้นธุรกิจใหม่ก็ได้...  แต่ทุกครั้ง Candace ก็จะตอบกลับไปว่า:  "'ผู้คุ้มกัน' จะไม่มีวันทิ้งสิ่งที่พวกเขาตั้งใจจะปกป้อง"
เครื่องประดับของ Candace
Candace มักซื้อของกระจุกกระจิกต่างๆ จากคนค้าขายที่มาเยือนหมู่บ้าน Aaru เสมอ  กิ๊บติดผมประดับลูกปัดสีน้ำเงิน ผ้าคาดศีรษะที่ทำด้วยซาติน, สร้อยคอชุบทอง, กำไลโลหะสลักลาย Kalpalata Lotus, จี้ประดับที่มีตราของสถาบันต่าง ๆ  ถึง Dehya จะบอกให้ Candace รู้จักใช้เงินกับตัวเองในการแต่งตัวให้มากกว่าเดิมอีกนิด แต่พอ Candace นึกถึงลักษณะการทำงานในทุกวันของตัวเองแล้ว ก็รู้สึกว่าของพวกนี้บอบบางเกินไป ทำได้เพียงเก็บมันไว้ในส่วนลึกของตู้เสื้อผ้า  ดูเหมือนว่าเครื่องประดับเล็ก ๆ เหล่านี้จะได้ใช้ประโยชน์ของมันก็ต่อเมื่อเธอปล่อยวางหน้าที่ 'ผู้คุ้มกัน' ลง และสวมใส่เสื้อผ้าอื่นเพื่อพักผ่อนใต้ร่มเงา หรือมอบเป็นของขวัญให้แก่เพื่อน
วิชั่น
ผู้คนภายนอกพากันหลั่งไหลเข้ามา หมู่บ้าน Aaru จึงต้องเผชิญหน้ากับสถานการณ์ที่ไม่เคยพบเจอมาก่อน  กองโจรล่าสมบัติที่ปลอมเป็นคนค้าขายแทรกซึมเข้าไปในหมู่บ้าน, กลุ่มทหารรับจ้างที่ปล้นจี้กองคาราวาน, คนค้าขายเจ้าเล่ห์จอมโกง...  ยิ่งไปกว่านั้น หลังจากที่ได้พบเจอผู้คนจากภายนอกแล้ว ชาวหมู่บ้าน Aaru ก็ค่อย ๆ โหยหาการออกไปใช้ชีวิตที่โลกภายนอก ผู้คนเริ่มโยกย้ายออกไปทำมาหากินที่โลกภายนอก คนหนุ่มสาวที่ยินยอมอยู่ที่หมู่บ้านต่อไปก็เริ่มน้อยลงเรื่อย ๆ  เหล่าอดีต "ผู้คุ้มกัน" ไม่พอใจ Candace ผู้ "ละทิ้ง" ในประเพณีมานานแล้ว เมื่อเห็นว่าหมู่บ้าน Aaru ตกอยู่ในสถานการณ์เช่นนี้ พวกเขาจึงได้จัดประชุมขึ้นมาเพื่อสร้างความลำบากให้ Candace  "สิ่งที่ผู้คุ้มกันต้องทำคือรักษาระบบระเบียบของหมู่บ้าน!"  "Candace! ทุกสิ่งที่เจ้าทำได้นำพาแต่ความไม่สงบสุขมาสู่หมู่บ้านนี้เท่านั้น!"  "Candace จงไปทำหน้าที่ของเจ้าเดี๋ยวนี้!"  ในระหว่างสงครามที่ใช้วาจาเชือดเฉือน นักรบหญิงที่ถือหอกก็ลุกขึ้นยืน  "พอได้แล้ว!"  "ถ้าเพียงต้องการปกป้อง 'อดีต' ของหมู่บ้านนี้ ก็ไปปกป้องมันด้วยตัวเอง! จะนั่งอยู่ในบ้านหรือออกจากหมู่บ้าน Aaru ก็แล้วแต่พวกคุณ!"  "ฉันจะไม่ปล่อยให้คนในหมู่บ้าน Aaru จมปลักอยู่กับ 'อดีต' ตลอดไปหรอกนะ"  "ถ้าพวกคุณก้าวไปข้างหน้าไม่ได้ ฉันก็จะขอปกป้อง 'อนาคต' ของทุกคนเพียงลำพัง!"  เหล่าผู้คุ้มกันเฒ่าต่างตกตะลึงที่โดนนักรบหญิงโต้กลับ ความเยาว์วัย และแววตาที่เร่าร้อนราวกับมีเพลิงลุกไหม้อยู่ภายใน ทำให้พวกเขาไม่กล้าแม้แต่จะตั้งคำถามต่อไป  Candace หยิบหอกขึ้นด้วยความโกรธที่พบเห็นได้ยากแล้วเดินออกจากห้องที่เต็มไปด้วยข้อพิพาท  "อัญมณี" ที่มีประกายแวววาวราวกับตอบสนองต่อความเชื่อของเธอ ได้ส่องประกายอยู่ที่ปลายหอก  ดวงตาแห่งเทพสัมผัสได้ถึงเจตจำนงของเธอ และได้ทำการตอบรับเธอ  "วิชั่น" หมายถึงใจที่แน่วแน่ มันเป็นเครื่องประดับที่ดีที่สุด
