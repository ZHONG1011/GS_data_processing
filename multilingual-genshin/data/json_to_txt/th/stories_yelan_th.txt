ข้อมูลตัวละคร
งานของฝ่ายกิจการทั่วไปของ Liyue นั้นโปร่งใส และตรวจสอบได้ ตั้งแต่เจ้าหน้าที่อาวุโสของ Yujing Terrace ไปจนถึงเจ้าหน้าที่พนักงานระดับล่างของแปดสาขา ทั้งหมดต่างมีข้อมูลพื้นฐานบันทึกอยู่ในรายชื่อพนักงาน  เว้นเสียแต่ Yelan ผู้อ้างว่าทำงานที่นี่ เพื่อนร่วมงานของเธอส่วนใหญ่ไม่เคยได้ยินชื่อของเธอมาก่อน ค้นหาแล้วก็ไม่พบบุคคลดังกล่าวในรายชื่อพนักงาน  ซึ่งจุดนี้ค่อนข้างสอดคล้องกับสไตล์ของ Yelan... ที่ลึกลับเต็มไปด้วยปริศนายากที่จะคาดเดา  เธอเป็นเหมือนวิญญาณ ที่มักจะปรากฏตัวในศูนย์กลางของเหตุการณ์ต่าง ๆ ในรูปแบบที่แตกต่างกันออกไป และหายตัวไปอย่างไร้ร่องรอยก่อนที่พายุแห่งความวุ่นวายจะสิ้นสุดลง  บางครั้งก็จะมีฝ่ายหนึ่งได้รับความช่วยเหลือจากเธอ แต่ในขณะที่พวกเขาต่างลำพองใจไปกับความช่วยเหลือนั้น ความช่วยเหลือแบบเดียวกันก็จะปรากฏขึ้นกับฝ่ายตรงข้ามเช่นกัน  บรรดาผู้ประสบความสูญเสียต่างก็ขบเขี้ยวเคี้ยวฟันกับสิ่งนี้ แต่ถึงอย่างนั้นก็ไม่มีใครมองเจตนาที่แท้จริงของเธอออกเลย นับประสาอะไรกับการหาจุดยืนของเธอ  บางคนคิดว่าเธอเป็นสายลับที่รับใช้กองกำลังลึกลับ ที่เก่งในการยุยงเติมเชื้อไฟ และหาผลกำไรจากมัน  บางคนก็ยืนกรานว่า เธอเป็นแค่พวกที่คลั่งไคล้การสุมไฟ ไม่ได้ขึ้นตรงกับองค์กรใด ๆ ทั้งยังไม่มีจุดมุ่งหมายอะไรเป็นพิเศษ  ถึงจะมี ก็แค่กวนน้ำให้ขุ่นขึ้น สุมไฟให้แรงขึ้น และดึงทุกคนเข้ามาสู่โลกแห่งความโกลาหลที่เธอสร้างขึ้นเท่านั้น  แต่ท่ามกลางข่าวลือต่าง ๆ มากมาย ทุกสิ่งทุกอย่างเกี่ยวกับเธอก็ยังคงเป็นปริศนา ความจริงจะเป็นยังไง บางทีมีเพียง Yelan เท่านั้นที่สามารถตอบได้  แต่น่าเสียดายที่มันไม่ได้ง่ายดายขนาดนั้น ไม่มีใครสามารถหาเธอเจอได้ ตราบใดที่เธอไม่ยินดีที่จะเจอคนคนนั้น
เรื่องราวของตัวละคร 1
ร้านขายยาในท่าเรือ Liyue มักจะเจอผู้บาดเจ็บแปลกประหลาดเป็นบางครั้ง  บางทีก็เป็นทหารรับจ้างชาว Sumeru บางทีก็เป็นนักผจญภัยชาว Fontaine และบางครั้งก็เป็นนักตกปลาชาว Mondstadt ที่อ้างว่าบังเอิญตกลงไปในน้ำ หัวเลยกระแทกเข้ากับแนวปะการัง...  คนเหล่านี้มีอายุ และสถานะตัวตนที่แตกต่างกัน แต่ละคนล้วนมาจากทั่วทุกมุมโลก แต่พวกเขากลับมีนิสัยใจคอที่เหมือนกันอย่างหนึ่งคือ... เสพติดความเจ็บปวดเล็กน้อย  พวกเขาชอบความเจ็บปวดจากการโดนกดทับบนรอยฟกช้ำ และการประคบสมุนไพรที่บาดแผล  พวกเขาไม่สนใจการใช้ยาชา ถึงแม้จะเป็นการรักษาอาการที่ให้ความเจ็บปวดกว่าปกติก็เถอะ  เภสัชกรมือใหม่ทั้งหลายต่างประหลาดใจกับความอดทนที่ไม่ธรรมดาของผู้ป่วย เพราะอย่างนั้นพวกเขาจึงถูกเบี่ยงเบนความสนใจ และไม่ได้สังเกตเลยว่าผู้บาดเจ็บที่มารับการรักษาเป็นคนเดียวกันตั้งแต่ต้นจนจบ  ทั้งหมดข้างต้นเป็นรูปลักษณ์ของ Yelan ที่ปลอมตัวมา โดยอาศัยทักษะการปลอมตัวที่ยอดเยี่ยม เธอมักจะหลีกเลี่ยงหูตาของผู้คนได้อยู่เสมอ  สำหรับบาดแผลบนร่างกายของเธอ แน่นอนว่ามันมาจากการกระทำสุดแสนจะอันตรายของเธอ  แม้ว่างานที่เธอทำมันจะยากเย็นแค่ไหน แต่ Yelan ก็ไม่ได้อยากรู้อยากเห็นเกี่ยวกับโลกมากมายนัก  แน่นอน เธอกิน นอน และใช้ชีวิตเหมือนคนธรรมดาทั่วไป แต่ในปัจจุบัน ก็น้อยนักที่จะมีสิ่งที่ดึงดูดความสนใจของเธอได้จริง ๆ  การพึ่งพาสิ่งที่สามารถทำให้บรรลุเป้าหมายได้ง่ายขึ้น ก็ใช่ว่าจะเป็นงานอดิเรกอย่างการเล่นกับจิตใจคน และการที่มีความรู้มากก็ใช่ว่าจะต้องเป็นเพื่อนรักกับหนังสือ  แม้ว่าเธอจะเดินทางไปทั่วโลกและเคยไปมาแล้วหลายประเทศ แต่ตัวเธอเองก็ไม่ได้สนใจเรื่องสถานที่ห่างไกลอื่น ๆ หรือการเดินทางมากนัก  ในสายตา Yelan นั้น การทำงานให้สำเร็จไม่ถือว่าเป็นการทำงานอดิเรก  บางครั้งเธอก็ชอบทอยลูกเต๋าเพื่อตัดสินใจว่าจะฆ่าเวลาว่างยังไง  เช่นเดียวกับอาหารธรรมดาไม่สามารถกระตุ้นต่อมรับรสของคนกินเผ็ดได้อีกต่อไป มีเพียงอาหารรสเผ็ดจัดเท่านั้นที่ทำให้เธอมีความสุข  "ความจืดชืดก็คือความชินชา ส่วนความลุ้นระทึกหวาดเสียวนั้นชวนให้ตื่นตัว"  ด้วยความคิดนี้ เธอจึงเลือกวิถีชีวิตที่เฉียบคม และเดินทางไปทุกที่อย่างลับ ๆ  การอยู่ท่ามกลางอันตราย ความลับ และความรู้สึกถึงความสำเร็จ... เมื่อนั้นเธอจะรู้สึกว่าการดำรงอยู่ของเธอคือของจริง
เรื่องราวของตัวละคร 2
เมื่อถอดหน้ากากทั้งหมดออก ตัวตนที่แท้จริงของ Yelan คือเจ้าหน้าที่ข่าวกรองพิเศษที่ขึ้นตรงกับ Tianquan Ningguang  การเรียกเธอว่าเจ้าหน้าที่ข่าวกรองนั้นคงไม่พอ คำพวกนี้สามารถอธิบายเกี่ยวกับลักษณะงานของเธอได้เท่านั้น แต่ไม่สามารถสรุปความสัมพันธ์ของเธอกับ Tianquan ได้  Yelan เชื่อจากก้นบึ้งของหัวใจว่าตัวเองไม่นับว่าเป็นผู้ใต้บังคับบัญชาของใครทั้งนั้น ความร่วมมือของเธอกับ Ningguang เป็นเหมือนข้อตกลงมากกว่าความสัมพันธ์ระหว่างผู้บังคับบัญชาและผู้ใต้บังคับบัญชา หรือกล่าวอีกแบบก็คือ... สัญญาบางอย่าง  เธอสามารถเด็ดผลแห่งข้อมูลจากดอกไม้สุดอันตรายมาให้ Ningguang ได้ และสิ่งตอบแทนที่เธอต้องการมีเพียงแค่ความอันตราย และความรู้สึกถึงความสำเร็จเท่านั้น  การร่วมมือนี้ ไม่มีใครรู้ได้ว่ามันเริ่มขึ้นเมื่อไหร่  สิ่งเดียวที่มั่นใจได้ก็มีเพียงรอยเท้าของ Yelan ที่ได้ประทับลงบนดินแดนนอกเหนือจาก Liyue  ไม่ว่าจะเป็นประเทศต่าง ๆ ในโลกแห่ง Teyvat หรือแม้แต่ Abyss ที่เต็มไปด้วยอันตรายมากมาย...  ถ้ำลึกลับแสนอันตรายทุกแห่งหนอาจกลายเป็นทุ่งที่มีไว้ให้ดอกกล้วยไม้ได้บานสะพรั่งก็เป็นได้  ตราบใดที่ยังมีดวงดาวบนท้องฟ้า ก็มีหนทางให้ก้าวเดินต่อไป
เรื่องราวของตัวละคร 3
Yelan มักจะเดินไปรอบ ๆ พื้นที่ Chasm แล้วจ้องมองเข้าไปในจุดที่ลึก และมืดมิดที่สุด  เธอมาจากตระกูลเก่าแก่ บรรพบุรุษของเธอก็ได้ต่อสู้กับภัยพิบัติครั้งใหญ่ในที่แห่งนี้นี่แหละ  ในการต่อสู้ครั้งนั้นทำให้ผู้คนหลายพันหลั่งเลือด อีกทั้งเหล่าเซียนยักษายังได้พบจุดจบที่นี่ หลังการต่อสู้นั้นมีผู้รอดชีวิตเพียงไม่กี่คน  บรรพบุรุษทั้งสอง คนหนึ่งเป็น คนหนึ่งตาย คนที่รอดชีวิตมาได้ก็กลายเป็นคนบ้า สิ่งนี้ทำให้เกิดเมฆครึ้มปกคลุมครอบครัวของ Yelan  Yelan อยากรู้มาตลอดว่าเกิดอะไรขึ้นในตอนนั้น แม้ว่าสติของเธอจะร้องเตือนว่าอย่าไปที่นั่น แต่ร่างกายของเธอกลับถูกดึงดูดเข้าไปเรื่อย ๆ  ราวกับว่าสายเลือดในกายมีบางสิ่งบางอย่างที่บอกไม่ถูกว่าคืออะไรกำลังร้องเรียก มันเรียกหาเธอให้ไปยัง Chasm  บางทีสักวันหนึ่งในอนาคต เธอจะร่วงหล่นลงไปในความมืดมิดนั่นล่ะมั้ง? ภัยพิบัติที่เกิดขึ้นกับบรรพบุรุษในสมัยนั้นก็อาจจะเกิดขึ้นกับเธอก็เป็นไปได้  เธอคิดว่าบางทีที่นี่อาจเป็นที่มาของนิสัยแปลก ๆ ของตัวเอง มีบางอย่างที่ไม่สามารถอธิบายได้ในสายเลือดของเธอ ที่ทำให้เธอไม่รู้สึกหวาดกลัว ทั้งยังโหยหาอันตราย  เธอคิดแบบนี้มาตลอดจนโต จนถึงวันที่ผนึกของ Chasm ถูกปลดออก  ด้วยความช่วยเหลือจากเพื่อนหลายคน อดีตที่ซ่อนเร้นของบรรพบุรุษได้ถูกเปิดเผยสู่สายตาเธอ  ช่วงเวลานั้นเป็นเพียงแค่จุดเริ่มต้นของสายน้ำเท่านั้น  ก่อนหน้านั้น เธอเพียงถูกสัญชาตญาณดึงดูดไปสู่อสูรร้ายในความมืดมิดสุดอันตราย  หลังจากนั้นเธอถึงพบความหมายที่แท้จริงของสัญชาตญาณนี้  สิ่งที่แฝงตัวอยู่ในกระแสเลือดของเธอและคอยกวักมือเรียก แม้จะน่ากังวล แต่ก็ชักนำเธอในเวลาเดียวกัน  มันคือสายเลือดเหล่าวีรชนที่ร้องคำรามมาเป็นเวลานับ 500 ปี  ไร้ซึ่งความขลาดกลัว เพราะความกล้าหาญทำให้เธอมั่นคง ความต้องการเผชิญหน้ากับอันตราย เพราะเลือดเนื้อเชื้อไขของวีรชนมีไว้เพื่อทำอะไรที่ยิ่งใหญ่  สักวันหนึ่ง เธอจะเดินตามเส้นทางอย่างบรรพบุรุษ  เธอเป็นทายาทของวีรชน และเธอก็จะเป็นวีรชนของคนรุ่นหลังต่อ ๆ ไป
เรื่องราวของตัวละคร 4
ในมือของฝ่ายกิจการทั่วไปมีรายชื่อที่ต้องให้ความสนใจเป็นพิเศษ  มีคนอยู่ไม่มากนักในรายชื่อ แต่ทุกคนต่างก็เป็นคนมีความสามารถ...  ไม่ว่าจะเป็นผู้นำกองทัพเรือติดอาวุธผู้ทะเยอทะยานไม่มีใครเทียบได้ หรือนักเดินทางต่างแดนผู้ทรงพลังก็ตาม  ยังรวมถึงเซียนบางท่านที่อาศัยอยู่อย่างสันโดษแต่ก็มีชื่อเสียง...  คนเหล่านี้สามารถเรียกลมเรียกพายุใน Liyue ได้อย่างง่ายดาย ถึงแม้ว่าพวกเขาจะไม่มีเจตนาเช่นนั้นก็ตาม เพื่อควบคุมความเสี่ยง  ฝ่ายกิจการทั่วไปยังคงจับตาดูพวกเขาอย่างใกล้ชิด  นอกจากรายชื่อพวกนี้แล้ว ยังมีรายชื่อข่าวกรองที่ถูกเก็บเป็นความลับระดับสูงอีกด้วย  คนในรายชื่อนี้เป็นบุคคลอันตรายที่เป็นภัยคุกคามต่อ Liyue จริง ๆ  ภายในนั้นจะมีชื่ออะไรเขียนอยู่กันบ้างนะ?  มีเหล่าผู้บริหารของ Fatui หรือไม่? หรือจะเป็นกองกำลัง Abyss ที่แสนลึกลับ?  หรือจะบอกว่า แม้แต่เทพก็ถูกบันทึกลงไปด้วยกันนะ?  นอกจาก Qixing แล้ว เกรงว่าก็คงมีแต่ Yelan เท่านั้นที่สามารถตอบคำถามนี้ได้ เพราะเธอเป็นคนที่รวบรวมรายชื่อทั้งสองนี้ขึ้นมา  ผลลัพธ์ของงานนี้ทำให้เธอพึงพอใจมาก วันแล้ววันเล่าที่เธอรวบรวมรายชื่อทั้งหมดจนสำเร็จ ก็เหมือนกับอีกาที่ค่อย ๆ รวบรวมสิ่งของที่แวววาวกลับรังวันแล้ววันเล่า  ความแตกต่างของนักสะสมทั้งสองคือ อีกาแค่กระพือปีกก็สามารถทำเรื่องต่าง ๆ ให้สำเร็จได้ แต่ Yelan ต้องใช้ทั้งเลือด และหยาดเหงื่อไม่รู้เท่าไหร่จึงจะได้มา  แต่จุดที่ดีของเรื่องนี้ก็คือ เธอไม่ได้สนใจเลยว่าเธอต้องจ่ายอะไรไปเท่าไหร่ เพราะว่าข้อมูลนี้มันมีค่ากว่าสิ่งที่เธอต้องจ่ายไปมากมายนัก  เมื่อวันหนึ่งมาถึง พวกมันจะต้องมีประโยชน์อย่างแน่นอน และ Liyue จะไม่มีวันตกลงสู่ภัยพิบัติเหมือนเมื่อ 500 ปีก่อนอีก  ขอแค่มีเธออยู่ Liyue จะไม่ไร้การเตรียมตัวอีกต่อไป
เรื่องราวของตัวละคร 5
อย่าเล่นทอยเต๋าที่โรงน้ำชา Yanshang นะ   ถ้าคุณอยากเล่นจริง ๆ ก็ไปเล่นกับคนที่รู้จักสิ  ถ้ามีผู้หญิงแปลกหน้ามาชวน ก็อย่าไปสนใจเธอล่ะ  นี่คือคำแนะนำจากผู้เชี่ยวชาญ  ถ้าคุณไม่ต้องการที่จะบอกลาวันที่ดี ๆ แบบนี้ คุณก็ไม่ควรไปลองดีกับผู้หญิงที่น่ากลัวคนนั้นนะ  นายพลผู้ไร้พ่ายแห่งโรงน้ำชาก็คือ Yelan ส่วนเจ้าของโรงน้ำชา Yanshang คืออีกตัวตนหนึ่งของเธอ  ในตอนนั้นเธอเพิ่งกลับมาจากต่างแดน พอดีกับที่ Liyue เพิ่งรอดพ้นวิกฤตจากเทพแห่งกระแสน้ำวน หลังจากเหตุการณ์นี้ เหล่า Fatui ที่เดิมเคยครอบครองโรงน้ำชา Yanshang ก็ถูกชะล้างออกไป  Yelan จึงได้ฉวยโอกาสนี้ยึดครองโรงน้ำชา Yanshang และเปลี่ยนมันให้เป็นสำนักงานลับซะ  ด้านหนึ่ง โรงน้ำชาเป็นแหล่งข้อมูลชั้นดีเพราะมีแขกมากหน้าหลายตา อีกด้านหนึ่ง เธอไม่รังเกียจหรอกนะที่จะหยุดพักผ่อนคลายเป็นครั้งคราว แกล้งทำเป็นแขกประจำ จิบชาสักสองจิบ และเล่นลูกเต๋าสักสองตา  อันตรายนั้นไม่มีรูปแบบที่ตายตัว ในสายตาของ Yelan ลูกเต๋าก็เป็นแบบเดียวกัน  ทุกการคาดเดาคือการผจญภัยเล็ก ๆ ทุกครั้งที่ได้เดิมพันการทอยเต๋า ก็จะได้รับรู้ถึงความตื่นเต้นที่ถูกกระตุ้นอยู่เป็นระยะ ๆ การท้าทายเล็ก ๆ นี้ เธอไม่เคยคิดจะเบื่อมันเลย  ในฐานะที่เป็นหน่วยข่าวกรอง เธอมั่นใจในเรื่องการใช้ข้อมือมาก ทั้งยังเชื่อมั่นมากว่าตัวเองสามารถอ่านข้อมูลจากสายตาฝ่ายตรงข้ามได้ หรือจะเป็นเทคนิคการสะบัดข้อมือทอยเต๋าที่ผิดกฎแต่เพื่อให้ได้แต้มที่ถูกใจก็มี  แต่ถ้าหากว่ามีโอกาสชนะครึ่งต่อครึ่ง ก็มีความเป็นไปได้เดียวนั่นก็คือ คู่ต่อสู้เธอกำลังโกง  อย่าได้พยายามหาเหตุผลในโรงน้ำชา Yanshang ไม่มีเหตุผลอะไรให้พูด ยิ่งกับผู้หญิงคนนั้นแล้วยิ่งไม่มี  ทำได้เพียงแค่ทำตัวเชื่อง ๆ แล้วเลือกว่าจะเป็น "ผู้แพ้" หรือ "ไอ้ขี้โกงสมควรตาย"  ไม่อยากเลือกทั้งคู่เลยงั้นเหรอ? ถ้างั้นทำไมไม่ปล่อยทุกอย่างให้กลับไปสู่จุดเริ่มต้นซะล่ะ?  ...อย่าเล่นทอยเต๋าที่โรงน้ำชา Yanshang
กำไลอาคมพิศวงกับเสื้อคลุมละอองเมฆขาว
ในอาชีพสายข่าวกรองของ Yelan มีประสบการณ์พิเศษที่ควรค่าแก่การจดจำอยู่ครั้งหนึ่ง ที่มีทั้งความล้มเหลว และความสำเร็จปนเปกันไป  เธอบอกว่าที่ล้มเหลวเพราะในครั้งนั้น เธอทำกำไลหยกของบรรพบุรุษที่เรียกว่า "กำไลอาคมพิศวง" หายไป  ข้างในกำไลหยกนั้นมีอาคมของตระกูลประทับไว้อยู่ สามารถใช้ส่งข้อความแบบง่าย ๆ ได้ แต่เครื่องมือขนาดเล็กเช่นนี้ต้องใช้เป็นคู่ และดูแลซึ่งกันและกัน แต่ตอนนี้กลับเหลือเพียงอันเดียวเท่านั้น จึงเป็นได้เพียงแค่ของประดับเท่านั้น  และส่วนที่สำเร็จก็คือคู่ต่อสู้ก็ไม่ได้รับประโยชน์จากเธอเช่นกัน คู่ต่อสู้คนนี้ มีที่มาที่ไปไม่ธรรมดา เป็นถึงผู้บริหารอันดับที่ 9 ของ Fatui คนปัจจุบัน - "Regrator"  เส้นทางการค้าลับที่ Regrator ก่อตั้งขึ้นได้ถูก Yelan เข้าแทรกซึม และสกัดกั้นสินค้าเอาไว้ หนึ่งในของสะสมหายากที่สุดก็ถูก Yelan เอาไป เพื่อชดเชยกับกำไลหยก  ในสมัยโบราณมีสัตว์อสูรประเภทหนึ่งที่จะนำขนมันมาทำเป็นเสื้อคลุม มีมูลค่าเป็นทองนับพันชั่ง เนื่องจากปริมาณที่น้อยแสนน้อย แต่เป็นของมีราคาแพงแต่น้อยคนนักจะต้องการ จึงขายได้ยาก  สัตว์อสูรนั้นทรงพลัง แม้ว่าพวกมันจะตายไปเมื่อหลายร้อยปีก่อน แต่ตลอดหลายปีที่ผ่านมาซากของพวกมันกลับไม่เน่าเปื่อย ทั้งนี้ขนของพวกมันก็ยิ่งมีกลิ่นที่หอมมากขึ้นไปอีก  เสื้อคลุมนี้เดิมแล้วเป็นของขวัญที่ตั้งใจจะถวายให้แก่ราชินี แต่กลับถูก Yelan ช่วงชิงไปเสียก่อน  ไม่เพียงแค่นั้น Yelan ยังปฏิเสธดีไซน์ที่ชาว Snezhnaya ออกแบบมาอย่างดีเพื่อราชินีของพวกเขาอีก  เธอทำการลอกขนสัตว์ออกมาแล้วนำไปผสมกับป่านรามีของ Liyue กลายเป็นเสื้อคลุมมีแขนที่ออกแบบดีไซน์เอง  เหตุการณ์ที่ต่อเนื่องกันนี้ จะว่าใหญ่ก็ใหญ่ จะว่าเล็กก็เล็ก ไม่สามารถพูดอะไรได้นอกจากคำสองคำนี้: กำไร และขาดทุน  มีได้ก็มีเสีย มีเสียก็มีได้ เหมือนชีวิตของ Yelan  แน่นอนเธอก็ไม่ได้แคร์นักหรอก แถมยังสนุกไปกับมันเสียด้วย
วิชั่น
Yelan ไม่ได้ทำงานฉายเดี่ยวเสมอไป นานมาแล้วเธอยังมีเพื่อนร่วมงานที่คอยช่วยเหลือสนับสนุนกัน  ด้วยเหตุผลหลายประการจึงมีน้อยคนนักที่ยอมก้าวเข้าสู่ความมืดไปด้วยกันกับ Yelan  แต่ในขณะนั้น Yelan ยังไม่เข้าใจอย่างถ่องแท้ถึงกลลวง เหยื่อล่อ และกับดัก... แค่พึ่งพาสิ่งที่เธอถนัดนั้นไม่สามารถจัดการกับทุกสิ่งได้  ศัตรูที่มีการควบคุมตนเองอย่างแข็งแกร่งจะไม่กินเหยื่อ ศัตรูที่ฉลาดแกมโกงจะไม่ตกอยู่ในกลลวง และศัตรูที่น่าสะพรึงกลัวจะไม่ติดกับดัก  เพราะอย่างนั้น ราคาที่พวกเขาต้องจ่ายก็คือการที่เพื่อนร่วมทางแต่ละคนค่อย ๆ หายไประหว่างทาง ถึงแม้ว่าผู้ที่เลือกเดินเส้นทางนี้จะรู้ดีอยู่แก่ใจตั้งแต่แรกแล้วก็ตาม...  แต่ในตอนท้ายของภารกิจสืบสวน Abyss ก็ไม่เหลือใครที่ยืนอยู่ข้าง Yelan อีกต่อไป และในที่สุดเธอก็หยุดลง และหยุดเป็นเวลานาน  จนกระทั่งวันหนึ่ง Ningguang ก็ได้ไปพบเธอที่บ้านไม้ที่เธออาศัยอยู่ด้วยตัวเอง  "ผ่านไปตั้งนานแล้วยังไม่กลับมาที่ท่าเรือ Liyue คงมีบางอย่างเกิดขึ้นสินะ ถ้าอยากจะเลิก นั่นก็เป็นเรื่องที่เข้าใจได้"  Ningguang ยืนอยู่นอกประตู สีหน้าเคร่งเครียด แต่กลับพูดด้วยน้ำเสียงสบาย ๆ  "แต่ไม่สำคัญหรอก ใช้คนก็อย่าสงสัย ฉันอยากจะเชื่อว่าเธอมาที่นี่เพื่อหาทางออก ทั้งเดินหน้า และถอยหลัง ต่างก็คือเส้นทางเหมือนกัน"  หลังประตูไร้เสียงตอบกลับ ผ่านไประยะหนึ่ง แต่กลับได้รับเสียงตอบกลับดังมาจากด้านหลัง...  "ฉันกับท่านล้วนกระทำผิดไปเรื่องหนึ่งทั้งคู่ สิ่งที่พวกเราทำ ไม่ควรกระทบถึงคนธรรมดา"  "คนธรรมดา?"  Ningguang ที่เพิ่งเกิดความคิดบางอย่าง กลับเห็นเพียงแค่แสงสีครามพุ่งทะลุอากาศ ก่อนลอยอยู่หลังศีรษะของเธออย่างนั้น  ลูกศรถูกควบคุมเป็นอย่างดี แต่ในไม่ช้าพวกมันก็แตกกระจายกลายเป็นหยดน้ำราวกับลูกปัดหยก และร่วงลงสู่พื้นแตกตัวเป็นประกายแวววาว  Ningguang หันกลับไป และเห็น Yelan เดินมาจากระยะไกลพร้อมกับธนูในมือของเธอ และเลือดที่ยังหยดจากปลายนิ้ว  นักธนูคนหนึ่งจะต้องใช้ความพยายามอย่างเต็มที่ ฝึกฝนทั้งกลางวัน และกลางคืน จนนิ้วทั้งสิบมีแต่สายเลือด  แต่ Ningguang ก็เข้าใจด้วยว่าบุคลิกของ Yelan จะต้องพบกับความพ่ายแพ้ที่ยากลำบากมาก มีเพียงสิ่งนี้เท่านั้นที่สามารถอธิบายความตั้งใจที่ไม่ธรรมดาของ Yelan ที่จะขังตัวเองเพื่อทำการฝึกฝนที่ไม่รู้จบนี้  ราวกับจะให้คำตอบกับ Ningguang... Yelan ยกคันธนู และเล็งลูกศรไปยังเนินเขาที่อยู่ห่างไกล  เธอปล่อยลูกศร เหมือนกับสายฟ้าที่พุ่งขึ้นไปบนท้องฟ้า ทะลุผ่านก้อนเมฆด้วยพลังที่เหมือนจะสามารถทำลายท้องฟ้าที่อยู่เบื้องบนได้ ราวกับว่ากำลังตอบสนองต่อเสียงเรียกของพลังที่ไม่รู้จัก น้ำในภูเขาก็สั่นไหวพลุ่งพล่าน จากนั้นจึงหมุนวนขึ้นไปกลายเป็นลูกศรนับไม่ถ้วน  ลูกศรหลายลูกพุ่งบรรจบกันกลางอากาศ และม่านน้ำก็ระเบิดออกในทันที ราวกับฝนโปรยปรายในคืนฤดูร้อน   หลังฝนตก ไม่มีผีเสื้อหรือรุ้งโบยบิน มีเพียงแต่ลำแสงตกลงสู่ฝ่ามือของ Yelan  ตามประโยคที่ Ningguang ได้กล่าวไว้ "วิชั่น" นี้คือสัญญาณที่จะสื่อว่า: "ตั้งแต่วันนี้เป็นต้นไป เรื่องทั้งหมดก็ฝากไว้กับ Yelan ที่ไม่ธรรมดาเถอะ"
