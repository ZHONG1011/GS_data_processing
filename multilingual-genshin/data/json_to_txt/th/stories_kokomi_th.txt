ข้อมูลตัวละคร
ชาวเกาะ Watatsumi เคยอาศัยอยู่ที่ Enkanomiya ซึ่งอยู่ใต้ท้องทะเล  เทพอสูร Orobaxi ได้นำพวกเขาขึ้นมาสู่ผิวน้ำ จึงทำให้มีอารยธรรมของเกาะ Watatsumi ในปัจจุบัน  เมื่อ Orobaxi ถูกสังหารโดยเทพแห่งสายฟ้า ร่างของมันจึงถูกทิ้งไว้ให้เป็นโครงกระดูก ความแค้นของมันได้แผ่ซ่านไปทั่วดินแดน ก่อให้เกิด Tatarigami  แต่ความตั้งใจของมันที่จะปกป้องเกาะ Watatsumi ยังไม่สลายหายไป  สิ่งนี้จะรวมอยู่ในสายเลือดของตระกูล Sangonomiya และถูกส่งต่อจากรุ่นสู่รุ่น  ทายาทคนปัจจุบันของสายเลือดนี้คือ "ผู้นำมิโกะคนปัจจุบัน"  ซึ่งหมายถึง: การสืบทอดเจตจำนงของเทพเจ้าในร่างมนุษย์ และปกป้องดินแดนนี้และผู้คนในดินแดนนี้แทนเทพเจ้าตนนั้น
เรื่องราวของตัวละคร 1
ในวันที่ Kokomi ขึ้นสู่บทบาทของผู้นำมิโกะคนปัจจุบัน ผู้คนจำนวนนับไม่ถ้วนของเกาะ Watatsumi มาที่ศาลเจ้า Sangonomiya เพื่อพบกับเธอ  ความประหลาดใจ ความสงสัย ความสับสน เสียงหัวเราะ... สีหน้าของพวกเขาแตกต่างกันออกไป ทั้งหมดนี้แค่เพียงเพราะเธอดูเด็กเกินไปในสายตาของพวกเขา  การสมคบคิดเริ่มก่อตัว ความสงสัยไม่มีที่สิ้นสุด ผู้คนที่ทะเยอทะยานต่างวางแผนที่จะทำการเคลื่อนไหว พายุกำลังใกล้เข้ามา และทุกอย่างบนเกาะ Watatsumi ต่างไม่นิ่งสงบ  แต่เมื่อ Kokomi ก้าวขึ้นสู่ตำแหน่งได้ไม่นาน ทุกอย่างก็กลับสู่ความสงบเหมือนอย่างที่เคยเป็น  เธอยุติธรรมในการมอบรางวัลและบทลงโทษ ชื่นชมการมีส่วนร่วมของผู้คน อีกทั้งยังมีทักษะทางทหารเป็นอย่างสูง ความสามารถมากมายของเธอสามารถชนะใจคนส่วนใหญ่ได้ในเวลาอันรวดเร็ว  "ทุกอย่างจะเรียบร้อยดี ตราบใดที่ท่าน Sangonomiya อยู่ที่นี่" ในไม่ช้าก็ถ้อยคำนี้ก็กลายเป็นคำพูดที่แพร่หลายที่สุดบนเกาะนี้
เรื่องราวของตัวละคร 2
มีหลายปัจจัยที่เกี่ยวข้องในการตัดสินชัยชนะหรือความพ่ายแพ้ของสงคราม  ทั้งภูมิประเทศ สภาพอากาศ ความแตกต่างของกำลังทหารและคุณภาพของอุปกรณ์... ทั้งหมดนี้ต้องผ่านการพิจารณาอย่างรอบคอบ  ผู้ที่ศึกษารายละเอียดอย่างใกล้ชิดเกินไปมักจะพลาดการเปลี่ยนแปลงในการต่อสู้ ส่วนผู้ที่เอาแต่พูดถึงแค่กลยุทธ์ ก็เป็นเพียงการว่ากล่าวการรบบนกระดาษเท่านั้น  มีเฉพาะผู้ที่สามารถเข้าใจทั้งภาพรวมและรายละเอียดเล็ก ๆ น้อย ๆ เท่านั้นที่จะสามารถสร้างปาฏิหาริย์ในสนามรบได้  และเบื้องหลังทั้งหมดนี้คือการทำงานหนักนับไม่ถ้วนและบทเรียนที่เรียนรู้จากความล้มเหลวในแต่ละครั้ง  มีคนเพียงไม่กี่คนที่สามารถยืนหยัดได้ถึงตอนสุดท้าย แต่ Kokomi ไม่เพียงเก่งในเรื่องนี้ แต่ยังสร้างรูปแบบยุทธวิธีที่เป็นเอกลักษณ์ของเธอเองอีกด้วย  "จัดการสถานการณ์เชิงกลยุทธ์ที่ใหญ่ขึ้น เพื่อบังคับให้อีกฝ่ายยอมแพ้ และยุติสงครามด้วยความสูญเสียที่น้อยที่สุดเท่าที่จะเป็นไปได้"
เรื่องราวของตัวละคร 3
ไม่ว่าจะอยู่ในสนามรบหรือนอกสนามรบ Kokomi มักจะพยายามที่จะ "รู้จักศัตรูของตนเองก่อน" ให้มากที่สุด  สรุปสถานการณ์ที่เป็นไปได้ทั้งหมดไว้ล่วงหน้า วางแผนกลยุทธ์เพื่อจัดการกับสถานการณ์เหล่านั้นไว้ในคู่มือ ซึ่งจากนั้นจะส่งเป็นคำสั่งไปยังผู้ที่บังคับใช้ตามความประสงค์ของเธอ  สิ่งนี้ทำให้เกิดปัญหา คำสั่งบางอย่างก็ค่อนข้างเคร่งครัดและหนักหน่วงเกินไป แต่วิธีนี้สามารถรับประกันการพัฒนาที่มั่นคงของเกาะ Watatsumi ได้  เกาะ Watatsumi ในทุกวันนี้มุ่งสู่ความเจริญรุ่งเรืองที่มากขึ้นเรื่อย ๆ และเมื่อมีการแต่งตั้งผู้มีความสามารถมากขึ้นให้ดำรงตำแหน่ง คำสั่งที่ Kokomi ต้องดำเนินการก็ลดลงด้วยเช่นกัน  ในสายตาของ Kokomi นั่นเป็นสิ่งที่ควรค่าแก่การเฉลิมฉลอง
เรื่องราวของตัวละคร 4
เมื่อ Kokomi มีเวลาว่าง เธอมักจะไปเดินเล่นบนเกาะ Watatsumi เพียงลำพัง  เธอมักจะพยายามหลบเลี่ยงจากฝูงชน ก้าวเดินช้า ๆ ผ่านผืนป่าสีม่วง บางครั้งก็นั่งลงที่ริมชายหาดและมองออกไปไกลแสนไกล  ตะวันและจันทราเคลื่อนคล้อยลอยขึ้นเหนือผืนท้องทะเล ดวงดาราส่องแสงประกายพร่างพรายอยู่บนท้องนภา และเสียงคลื่นซัดชายฝั่งช่างไพเราะน่าฟัง สิ่งเหล่านี้ต่างช่วยทำให้จิตใจของเธอผ่อนคลาย  บางครั้งเธอก็จะหยิบเปลือกหอยขึ้นมาประดับไว้บนหัวของตัวเอง ทว่าก่อนกลับก็เลือกที่จะนำมันไปวางไว้ที่เดิม  ในความคิดของเธอ บางทีปูน้อยที่หลงทางอาจจะต้องการมุดเข้าไปข้างในเปลือกหอยนี้และใช้มันเป็นบ้านของตัวเอง  บางครั้ง Kokomi จะดำลงไปใต้น้ำและเพลิดเพลินกับบรรยากาศที่เงียบสงบเพียงลำพัง เมื่อฝูงปลาแหวกว่ายอยู่ข้าง ๆ เธอ และปัญหาทั้งหมดก็จะจมลึกลงสู่ก้นทะเล  สำหรับ Kokomi ทิวทัศน์ทุกแห่งบนเกาะ Watatsumi นั้นล้ำค่า และเธอจดจำชื่อของทุกคนด้วยหัวใจ  แต่ที่น่าเศร้าก็คือ ในขณะที่ความงดงามยังคงเหมือนเดิม แต่จิตใจของผู้คนนั้นกลับซับซ้อนและเปลี่ยนแปลงได้ตลอดเวลา  ชัยชนะในสนามรบนั้นช่างง่ายดาย แต่การทำให้ทุกคนอยู่อย่างมีความสุขนั้นกลับยากเสียเหลือเกิน  พอคิดดูแล้ว นี่ก็น่าจะเป็นหนึ่งในเหตุผล ที่ทำให้เธอกลุ้มใจมาโดยตลอดล่ะนะ
เรื่องราวของตัวละคร 5
Kokomi รักการอ่านมาตั้งแต่เด็ก โดยเฉพาะหนังสือเกี่ยวกับกลยุทธ์ในการสงคราม  ด้วยเหตุผลนี้ Kokomi จึงมีความรู้มากมายที่จะสามารถนำมาใช้ในการจัดการกิจการในด้านต่าง ๆ  แต่จากการที่เธอหมกตัวอยู่กับหนังสือกลยุทธ์ด้านการทหารและสงครามมาเป็นเวลานาน จึงทำให้ Kokomi ขาดทักษะในการเข้าสังคม เธอไม่รู้ว่ามันเริ่มต้นเมื่อไหร่ แต่การพูดคุยกับผู้คนนั้น กลับเป็นเรื่องที่ไม่น่าสนุกเอาซะเลย  เมื่อก้าวขึ้นสู่บทบาทของผู้นำมิโกะคนปัจจุบัน Kokomi ก็ไม่มีทางเลือกอื่นนอกจากต้องเรียนรู้ที่จะเผชิญหน้ากับหลายสิ่งหลายอย่างที่เธอไม่เชี่ยวชาญ ไม่ว่าจะเป็นการรับมือกับผู้คน หรือการปฏิบัติหน้าที่ที่เธอไม่สนใจ  อย่างไรก็ตาม การบังคับตัวเองให้ทำในสิ่งที่ไม่ชอบนั้น เป็นการสิ้นเปลืองพลังงานอย่างมาก และทำให้เธอรู้สึกเหนื่อยล้า  ด้วยเหตุนี้ Kokomi จึงได้สร้างระบบการวัด "พลังงาน" ไว้สำหรับตัวเธอเอง เมื่อเธอทำสิ่งที่ชอบ ระดับพลังงานของเธอจะเพิ่มขึ้น และในทางกลับกัน พลังของเธอจะลดลงเมื่อเธอทำเรื่องที่ไม่ชอบด้วยเช่นกัน  เมื่อเธอหมดแรง Kokomi จะเลิกทำหน้าที่ของเธอชั่วคราวในฐานะผู้นำมิโกะคนปัจจุบัน และกลับมาเป็นหญิงสาวธรรมดาอีกครั้ง  หมกตัวอยู่กับการอ่านหนังสือเกี่ยวกับกลยุทธ์ทางการทหารอย่างรอบคอบ นำตัวเองออกจากโลกที่วุ่นวาย และเพลิดเพลินกับช่วงเวลาแห่งความสงบ  ช่วงเวลาเหล่านี้เป็นช่วงเวลาพักผ่อนที่มีค่าที่สุดสำหรับเธอ
บันทึกลับ
"ผู้ปกครองเป็นเช่นไร ประชาชนใต้การปกครองก็จะเป็นเช่นนั้น"  นี่คือคติประจำใจของ Kokomi ที่ได้ยินจากแม่ของเธอเมื่อนานมาแล้ว  ผู้นำมิโกะคนปัจจุบันมีความสำคัญอย่างยิ่งต่อเกาะ Watatsumi ทุกการเคลื่อนไหวของเธอถูกจับจ้องด้วยสายตานับไม่ถ้วน  สิ่งไหนที่ Kokomi ชื่นชอบสิ่งนั้นก็จะกลายเป็นแฟชั่น สิ่งไหนที่เธอไม่ชอบผู้คนก็จะพากันหลบเลี่ยงของพวกนั้นไปด้วย  Kokomi ไม่ต้องการส่งผลกระทบต่อชีวิตดั้งเดิมของผู้คน เธอจึงไม่ค่อยแสดงออกถึงความชอบและไม่ชอบของเธอมากนัก  เธอปฏิบัติต่อทุกสิ่งอย่างเท่าเทียม โดยยึด "ความยุติธรรมในการตัดสิน" และ "ความยุติธรรมในการมอบรางวัลและการลงโทษ" เป็นหลักการ  อย่างไรก็ตาม สิ่งเหล่านี้ไม่ใช่ความรู้สึกที่แท้จริงของเธอ เธอจึงเตรียมสมุดบันทึกลับไว้สำหรับตัวเธอเอง  ไม่เพียงบันทึกการเปลี่ยนแปลง "พลังงาน" ของเธอเท่านั้น แต่ยังบันทึกอารมณ์ที่ขึ้น ๆ ลง ๆ ของเธอไว้ด้วย  เมื่อใดก็ตามที่ค่ำคืนเงียบสงัด Kokomi จะเปิดสมุดและจดบันทึกความสุข ความเศร้าในแต่ละวันที่เธอได้เผชิญมา  ...แน่นอนว่า นี่คือสิ่งที่ไม่อาจให้คนอื่น ๆ ดูได้
วิชั่น
ผู้นำที่มีเจตจำนงที่แข็งแกร่งจะสามารถนำคนรอบข้างไปในทิศทางที่ชัดเจนได้  อย่างไรก็ตาม Kokomi ขาดเจตจำนงที่แข็งแกร่งนั้น ในทางกลับกัน เธอเคารพในเจตจำนงของผู้คนและหวังว่าพวกเขาจะแสวงหาความปรารถนาของตัวเองได้  เช่นเดียวกับท้องมหาสมุทรอันกว้างใหญ่ที่สามารถรองรับสิ่งมีชีวิตจำนวนนับไม่ถ้วนและความปรารถนาของสิ่งมีชีวิตเหล่านั้นเอาไว้ได้  เมื่อคำสั่งล่าวิชั่นมาถึง ความขุ่นเคืองของประชาชนกลายเป็นเสียงร้องของการประท้วง Kokomi จึงเป็นผู้นำและพาพวกเขาไปชูธงแห่งการต่อต้าน  และเมื่อสงครามสิ้นสุดลง หัวใจของผู้คนก็มุ่งสู่สันติภาพและความมั่นคง Kokomi ก็นำพลังของเธอมุ่งไปที่การปกครองและเศรษฐกิจด้วยเช่นกัน  ความพยายามนี้เกิดจากเจตจำนงของผู้นำมิโกะคนปัจจุบัน หรือความรับผิดชอบของ Kokomi ... หรือเป็นทั้งสองอย่างกันแน่นะ?  ในฐานะผู้นำมิโกะคนปัจจุบัน Kokomi มีวิชั่นเป็นของตัวเอง นับตั้งแต่วันที่เธอมองออกไปที่ทะเลนอกศาลเจ้า Sangonomiya ความปรารถนาของเธอไม่เคยเปลี่ยนไปเลย  "จะต้องคุ้มครองทุกอย่างบนเกาะ Watatsumi ให้ทุกคนที่นี่ใช้ชีวิตอย่างมีความสุขต่อไป"
