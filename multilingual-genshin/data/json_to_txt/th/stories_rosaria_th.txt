ข้อมูลตัวละคร
Rosaria เป็นหนึ่งในซิสเตอร์ของ Favonius Church แห่ง Mondstadt  ถึงแม้จะเป็นสมาชิกฝ่ายกิจการศาสนาเหมือนกัน แต่ผู้คนมักจะแยกเธอออกจาก Barbara , Jilliana และซิสเตอร์คนอื่น ๆ  หากมองจากรูปลักษณ์ภายนอกเพียงอย่างเดียว ก็ยังพอจะถือได้ว่าเป็นสมาชิกฝ่ายกิจการศาสนา แต่หากมองจากคำพูดและพฤติกรรมของเธอแล้วล่ะก็ กลับไม่สะท้อนให้เห็นถึงความเป็นสมาชิกฝ่ายกิจการศาสนาเลยแม้แต่น้อย  ความเคารพยำเกรงที่เธอมีต่อเทพเจ้านั้นยังน้อยกว่าชาวเมือง Mondstadt เสียด้วยซ้ำ ดังนั้นเธอจึงไม่เคยเข้าร่วมกิจกรรมที่โบสถ์จัดขึ้นเลย  เธอมักจะไปไหนมาไหนและทำอะไรคนเดียวอยู่เสมอ บางครั้งเธอจะปรากฏตัวในมหาวิหาร โดยนั่งสูบบุหรี่อยู่ที่ม้านั่งด้านหลังสุดอย่างเงียบ ๆ  Rosaria ผู้รักสันโดษผู้นี้ เป็นนักบวชเพียงแค่ในนามเท่านั้นจริง ๆ
เรื่องราวของตัวละคร 1
ลำพังเพียงแค่พฤติกรรมนอกรีตต่าง ๆ ของ Rosaria ก็น่าจะถูกทางโบสถ์บันทึกไว้นับร้อย ๆ ครั้งแล้ว  แต่ไม่รู้ว่าเพราะอะไร ดูเหมือนเธอจะไม่เคยถูกลงโทษเพราะเรื่องนี้เลย ทั้งที่ไม่เคยทำงานร่วมกับเพื่อนร่วมงาน และก็แทบจะไม่ปรากฏตัวในงานพบปะสังสรรค์ของชาวเมืองเลย  Rosaria ผู้แปลกประหลาดและแสนลึกลับราวกับควันดำนี้ เผลอแป๊บเดียวเธอก็สามารถหายตัวไปได้อย่างไร้ร่องรอย  ด้านปฏิสัมพันธ์กับคนอื่น ๆ นั้นก็แสนจะเปราะบาง ดูเหมือนเธอแทบจะไม่ไปมาหาสู่กับใครเลย  แต่ซิสเตอร์ Victoria บอกว่า Barbara ผู้แสนดีพยายามที่จะเข้าหา Rosaria มาตลอด  อย่าสูบบุหรี่ในโบสถ์นะ, มาเข้าร่วมพิธีให้ตรงเวลาด้วยนะ...  แล้วก็...เฮ้ ๆ ฟังฉันพูดด้วยสิ!  Barbara ผู้ใจสลายมักจะไล่ตาม Rosaria และเร่งให้เธอทำหน้าที่ประจำวันต่าง ๆ ให้เสร็จ  การได้เผชิญหน้ากับไอดอลผู้เป็นที่รักของชาว Mondstadt อย่าง Barbara นั้น Rosaria ก็ไม่ได้แยแสและสนใจเลยแม้แต่น้อย  เธอคงไม่ใช่...คนใจแข็งใช่มั้ย?
เรื่องราวของตัวละคร 2
การเคลื่อนที่ของ Rosaria นั้นไม่สามารถคาดเดาได้ เธอมักจะจากไปโดยไม่ร่ำลาและหายตัวไปครั้งละหลาย ๆ วัน  ซึ่งในช่วงที่เธอหายตัวไปนั้น บรรดาเพื่อนร่วมงานในโบสถ์ต่างไม่รู้ว่าจะไปหาตัวเธอได้จากที่ไหน  ซิสเตอร์ที่คอยเฝ้าสังเกต Rosaria กล่าวว่า "แม้แต่แมวจรจัด กะ...ก็ยังรู้จักบอกกล่าวกันก่อนที่จะวิ่งหายไป...!"  Rosaria จะใช้การหายตัวนี้เพื่อหลบไปอยู่ในมุมที่ไม่มีใครเห็นและทำงานที่มีแค่เธอเท่านั้นที่สามารถทำให้สำเร็จได้  พ่อค้าแปลกหน้าและนักท่องเที่ยวที่ดูน่าสงสัย คนพวกนี้จะเป็นภัยต่อ Mondstadt รึเปล่านะ?  เธอทำการตรวจสอบ, ติดตาม และถ้าจำเป็นก็จะสอบสวนร่วมด้วย  ถ้าพวกเขาหายไปล่ะก็ Rosaria จะต้องเป็นคนสุดท้ายที่หาตัวพวกเขาจนเจอ  งานที่ไม่เห็นแสงเห็นตะวันนี้ ล้วนมี Rosaria เป็นคนรับผิดชอบทั้งสิ้น  เธอมักจะออกเดินทางหลังจากพระอาทิตย์ตกดิน และทำภารกิจให้สำเร็จอย่างรวดเร็ว บางครั้งเมื่อเธอกลับมาในตอนรุ่งเช้า ก็ยังสามารถดื่มไวน์สักแก้วตอนมื้อเช้าได้อีกด้วย  ชาว Mondstadt ใช้ชีวิตอยู่ท่ามกลางแสงอาทิตย์สีทอง แต่ Rosaria นั้นใช้ชีวิตอยู่ภายใต้แสงจันทร์สีเงิน  แสงสีเงินแห่งความหนาวเย็นที่ใสเป็นประกายนั้น... ก็เหมือนกับสกิลธาตุน้ำแข็งที่เธอถนัด  "เรื่องบางเรื่องไม่ควรให้พวกคนหนุ่มสาวรู้"  ชาว Mondstadt ที่ใช้ชีวิตอยู่ภายใต้แสงอาทิตย์นั้น ไม่ว่าอายุจะมากน้อยสักแค่ไหนก็ตาม สำหรับ Rosaria แล้วล้วนถือเป็น "คนหนุ่มสาว" ทั้งสิ้น
เรื่องราวของตัวละคร 3
Rosaria ผู้ไม่สนใจในทุก ๆ สิ่งนั้นช่างเป็นคนที่เข้าใจได้ยากเช่นเดียวกับควันบุหรี่  แต่เห็นเธอแบบนี้ พอเข้าสู่โหมดทำงานแล้วล่ะก็ เธอจะตั้งใจจัดการงานต่าง ๆ ให้สำเร็จลุล่วงได้อย่างมืออาชีพเลยทีเดียว  Rosaria ผู้ที่ดูเหมือนจะ "ขี้เกียจ" นี้ เวลาที่ทำการสอบสวนผู้ต้องสงสัย เธอไม่เคยออมมือเลย  ไม่เพียงเท่านี้ เธอยังมีพละกำลังมหาศาลและรู้จุดอ่อนในร่างกายมนุษย์เป็นอย่างดี  ซิสเตอร์สิงห์อมควันที่แสนเกียจคร้าน แท้จริงแล้วเธอคือสุดยอดมือสังหาร  เธอมีชีวิตอยู่ภายใต้แสงแห่งเทพเจ้า แต่กลับต้องแบกรับภารกิจเช่นนี้เอาไว้  ทำไมเธอถึงกลายมาเป็นมือสังหารที่มือเปื้อนเลือดได้? แล้วทำไมถึงไม่ยกย่องเทพเจ้าที่ให้ความคุ้มครอง?  และยิ่งไปกว่านั้นก็คือ Rosaria ไม่ได้เกิดและเติบโตใน Mondstadt  "ในเมืองที่มีความสุขแต่แสนน่าเบื่อเช่นนี้ มักจะมีคนที่ทำงานสกปรกอยู่"  Rosaria หยิบบุหรี่ออกมาและพูดขึ้นอย่างเอื่อยเฉื่อยว่า  "สำหรับฉันแล้ว การทำสิ่งเหล่านี้ง่ายกว่าชีวิตการเป็นซิสเตอร์ในโบสถ์เสียอีก"
เรื่องราวของตัวละคร 4
Rosaria ผู้ที่ไม่เคยอธิษฐานเลย ก็มีมุมมองเกี่ยวกับศาสตร์แห่งเทพเจ้าที่ไม่เหมือนใคร  ในมุมมองของเธอนั้น อิสรภาพเป็นเสาหลักทางจิตวิญญาณของชาว Mondstadt และสิ่งที่ทำให้เธอต้องมาหยุดอยู่ที่นี่ก็คืออิสรภาพนั่นเอง  Rosaria เกิดในหมู่บ้านบนหุบเขาที่แสนห่างไกล หลังจากที่เกิดได้ไม่นานเธอก็ถูกกองโจรที่มือโชกไปด้วยเลือดชิงตัวไป  เธอได้รับการเลี้ยงดูจากโจรเหล่านั้นจนเติบโต และนี่เองที่ทำให้เธอได้เรียนรู้เทคนิคการต่อสู้ เรียนรู้การเป็นโจร และทำงานเบ็ดเตล็ดในกองโจรตั้งแต่เด็ก ๆ  เธอเป็นทั้งข้ารับใช้ เป็นเครื่องมือ เป็นโจร และยังเป็นเด็กน้อยตัวเล็ก ๆ  เธอไม่เพียงแต่จะต่อสู้กับคนนอกเท่านั้น แต่ยังต้องต่อสู้กับสหายของเธอด้วย เธอต้องต่อสู้ดิ้นรนท่ามกลางความหิวโหยและเหน็บหนาว เธอเติบโตขึ้นท่ามกลางความขัดแย้งที่แสนวุ่นวาย  ช่วงวัยแรกแย้มของ Rosaria นั้นเป็นเหมือนกับอาทิตย์ยามอัสดงของ Mondstadt ที่มีสีราวกับสีเลือด และเมื่อเงยหน้าขึ้นมามองก็พบว่าแสงอาทิตย์ได้ลาลับขอบฟ้าไปเสียแล้ว  หลายปีต่อมา กองโจรที่เลี้ยงดูเธอมานั้นก็ได้ถูกกองอัศวินแห่ง Favonius กวาดล้าง และในฐานะสมาชิกที่อายุน้อยที่สุด Rosaria จึงถูกมองว่ายังสามารถกลับตัวกลับใจได้  Varka หัวหน้ากองอัศวินจึงได้พาเธอมาที่ Mondstadt เขาหวังว่า Rosaria จะสามารถปรับตัวให้เข้ากับ Mondstadt ได้ เขาจึงแนะนำเธอว่า:   "จงไปที่โบสถ์และชำระล้างตัวเองให้บริสุทธิ์ภายใต้แสงแห่งเทพเจ้า แล้วเธอจะสามารถเริ่มต้นชีวิตใหม่ได้เหมือนกับคนธรรมดาทั่วไป"  แต่ Varka คาดไม่ถึงว่า Rosaria จะโดดเรียนและหนีการร้องเพลงประสานเสียงอยู่เสมอ  เธอยอมที่จะออกไปล่าสัตว์ในป่ามากกว่าการเป็นซิสเตอร์ที่อยู่ในโอวาทแบบนั้น สำหรับเธอแล้ว แสงสีทองเป็นสิ่งที่แสบตาเป็นที่สุด  และ Rosaria ก็รู้มานานแล้วว่า: เธอคือเด็กแห่งแสงจันทร์ ซึ่งไม่ช้าก็เร็วจะต้องกลับไปสู่อ้อมกอดแห่งความมืดมิด
เรื่องราวของตัวละคร 5
Rosaria ผู้ที่เกเรดื้อด้านเป็นอันดับหนึ่งของโบสถ์ ในช่วงที่ฝึกนั้น เธอขึ้นชื่อในเรื่องการโดดเรียนเป็นที่สุด  "ซิสเตอร์ Rosaria ระวังพฤติกรรมของเธอด้วย! เธอเป็นสมาชิกของโบสถ์นะ แต่กลับไม่เคยเข้าร่วมกิจกรรมการร้องเพลงประสานเสียงเลย!"  "ใจเย็นก่อน ซิสเตอร์ Ophila ฉันได้ยินมาว่า เธอเองก็ไม่เคยเข้าเรียนวิชาบังคับเลยแม้แต่ครั้งเดียวใช่มั้ย?"  "ใช่"  "คุณแม่ Maria ได้โปรดดูนี่...รายงานเรื่องศาสตร์แห่งเทพเจ้าของ Rosaria เป็นอะไรที่แย่มาก!"  "ซิสเตอร์ Rosaria ฉันขอถามตรง ๆ เลยนะ เธอคิดจะทำงานที่โบสถ์รึเปล่า?"  "ไม่เลย ฉันหางานอื่นได้แล้ว"  Rosaria ไม่ได้กังวลอะไรกับเรื่องนี้เลย เธอเหมาะที่จะทำงานในด้านมืดมากกว่าจริง ๆ  แต่ที่คิดไม่ถึงก็คือ สุดท้ายแล้วงานนี้ก็ยังต้องทำในนามของทางโบสถ์อยู่ดี  "ซิสเตอร์ฝึกหัด" Rosaria ไม่เพียงแต่ไม่สามารถหนีจากเส้นทางของศาสนาได้ แต่ยังได้รับการเลื่อนขั้นให้เป็นซิสเตอร์ Rosaria ได้อย่างราบรื่น  เวลาที่ไม่ได้ปฏิบัติภารกิจ เธอจะพยายามหลีกเลี่ยงกิจกรรมของโบสถ์ ด้วยการไปดื่มที่ร้านเหล้า หรือไปชมวิวที่กำแพงเมือง  หรือถ้าไม่สามารถเลี่ยงได้จริง ๆ เธอก็จะไม่ยอมทำงานล่วงเวลาโดยเด็ดขาด  Rosaria จะหายตัวไปทันทีที่ถึงเวลาเลิกงาน  ซึ่งไม่ว่าจะเป็นตอนเช้าหรือตอนกลางคืนกฎของเธอก็คือ: ไม่ทำงานล่วงเวลาเด็ดขาด
สมุดบันทึกของโบสถ์
สมุดบันทึกปกขาวที่มีคำว่า Favonius Church เขียนอยู่บนหน้าปก  เจ้าของสมุดบันทึกเขียนด้วยลายมือที่สวยงาม แต่เนื้อหาในบันทึกกลับจดไว้แต่เรื่องไร้สาระ  "ไวน์แดนดิไลออน ลด 20%!"  "Fisherman's Toast สัมผัสกับรสชาติอันน่าทึ่งในราคาที่เหลือเชื่อ!"  "Wheat ลดกระหน่ำ ถ้าอยากบดเป็นแป้งสาลี สามารถบอกเจ้าของร้านได้เลย!"  "Tomato ซื้อสามแถมหนึ่ง!"  "ดอก Small Lamp Grass สด ๆ ให้มันส่องสว่างในห้องน้ำของคุณ! คุณลูกค้า เข้ามาเลือกดูก่อนได้เลย...!"  สโลแกนของร้านค้าต่าง ๆ ได้ถูกจดลงด้วยลายมืออันเรียบง่ายและงดงาม  บันทึกเล่มนี้เป็นเล่มที่ Rosaria ใช้งานตอนเธอฝึกเป็นซิสเตอร์  เดาได้ไม่ยากเลยว่า เวลาเธอโดดเรียนก็คงไปนอนอู้อยู่บนหลังคาของตึกบนถนนการค้า อาบแดดไปพลาง ฟังเสียงตะโกนเรียกลูกค้าของร้านรวงที่อยู่ด้านล่างไปพลาง
วิชั่น
วิชั่นของ Rosaria ได้ปรากฏขึ้นในค่ำคืนแสนเหน็บหนาว  มันเป็นช่วงเวลาที่สิ้นหวังที่สุดสำหรับกลุ่มกองโจร เสบียงที่มีอยู่ไม่พอที่จะเลี้ยงปากเลี้ยงท้องของทุกคน  เธอมักจะกินไม่อิ่ม จึงหนีไปในคืนที่เห็นหนาวเพราะทนไม่ได้ที่ต้องทำงานหนักในขณะที่หิวโหย  ผู้อาวุโสของกลุ่มกองโจรได้ตามเธอกลับมา เขาเป็นคนที่นำตัวเธอมาจากหมู่บ้านที่เธอเกิด และสอนให้เธอฆ่า  "คนที่หนีก็คือคนทรยศ คนทรยศจะเป็นอิสระได้ก็ต่อเมื่อเอาชนะในการดวลได้เท่านั้น"  จอมโจรแก่โยนกริชเก่า ๆ ให้ Rosaria  "มาสิ! ฆ่าฉันซะ แล้วเธอจะไปจากที่นี่ได้ ฉันเหมือนสิงโตเขี้ยวยาว เธอยังเด็กอยู่ แค่นี้เธอทำได้ใช่มั้ยล่ะ?"  คงไม่มีใครเชื่อว่า Rosaria จะฆ่าเขาได้จริง ๆ สิงโตแก่กลับต้องมาตายด้วยกรงเล็บของสิงโตอ่อนหัด  ในคืนนั้น กลุ่มกองโจรได้สูญเสียสมาชิกเก่าไป และต้อนรับสมาชิกใหม่เข้ามา  ที่น่าสนใจคือ ในตอนแรกพวกหัวขโมยลังเลที่จะยอมรับ Rosaria ที่ฆ่าชายแก่ไป แต่พวกเขาก็เปลี่ยนความคิดเมื่อเห็นวิชั่นในมือของเธอ  ...คนที่มีวิชั่นต้องแข็งแกร่งกว่าตาแก่ที่ใกล้จะหมดลมอย่างแน่นอน อีกอย่าง เธอกินน้อยกว่าเขา เพราะงั้นคงจะประหยัดอาหารไปได้ไม่น้อยเลย  ทันใดนั้นก็เกิดคำถามในหัวใจที่เยือกเย็นของ Rosaria:  เขาจงใจให้ฉันมาแทนที่เขาหรือเปล่า? ...เด็กที่ถูกเก็บมา จะทำให้พ่อจอมปลอมรู้สึกถึงความรักได้เหรอ?
