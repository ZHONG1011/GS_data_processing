ข้อมูลตัวละคร
เดิมที Shenhe เป็นทายาทสายรองของตระกูลนักปราบปีศาจ แต่ภายใต้โชคชะตาและความบังเอิญหลาย ๆ อย่าง ทำให้เธอได้กลายเป็นศิษย์ของเหล่าเซียน  ในฐานะลูกศิษย์ของจ้าววังวนเมฆา และด้วยคุณสมบัติที่มีมาแต่กำเนิดและสติปัญญา ทำให้เธอได้รับความชื่นชอบจากเซียนอื่น ๆ อีกหลายตน  หลังจากนั้นก็ได้เรียนรู้จากเซียนอื่น ๆ ตนแล้วตนเล่า จนในที่สุดก็ได้ใช้ร่างมนุษย์ฝึกฝนมนตร์ของเหล่าเซียนออกมาจนได้  เธอมีออร่าโดดเด่นเกินมนุษย์ ราวกับได้เห็นพลังเซียนล้อมรอบอยู่ในยามที่เยื้องย่างกรีดกราย มองไปเพียงปราดเดียว จะบอกว่าเป็นเซียนตัวจริงก็ไม่ได้เกินจริงแต่อย่างใด  แต่ทว่า เป็นเพราะว่าเธอหลบซ่อนตัวฝึกฝนอยู่ในป่าเขามานานหลายปี ข้างกายเธอนอกเหนือจากเหล่าเซียนไม่กี่ตนแล้ว ก็มีแค่พวกสิงสาราสัตว์เทพเท่านั้น  เป็นเช่นนี้มาอย่างยาวนาน บุคลิกของเธอจึงดูเฉยชาและห่างเหินจากผู้คนมากขึ้นเรื่อย ๆ
เรื่องราวของตัวละคร 1
ในกลุ่มเล็ก ๆ ของผู้ที่เคยเจอกับเซียนใน Liyue บางครั้งก็จะมีข่าวลือเกี่ยวกับการเผชิญหน้ากับเหล่าเซียนอยู่เรื่องสองเรื่อง  โดยปกติก็จะบอกว่าใครสักคนตกอยู่ในอันตราย ในช่วงหัวเลี้ยวหัวต่อนั้นเอง...  เซียนผมขาวที่ห่างเหินจากโลกตนหนึ่งก็มาถึงพอดี และช่วยชีวิตคนผู้นั้นเอาไว้...  หลังจากนั้น เรื่องราวส่วนใหญ่ก็ถูกแต่งเติมไปไม่ต่างจากเรื่องราวในงานแต่งงาน ที่ถูกเล่าต่อ ๆ กันไปหลายร้อยรอบในวรรณกรรมข้างถนน ซึ่งส่วนใหญ่เป็นพล็อตดั้งเดิมที่งดงามและดึงดูดให้ผู้คนหลงมัวเมาไปกับมัน  แต่ถ้าให้เซียนผมขาวตนนั้นมาบอกเล่าด้วยตนเองแล้ว เรื่องราวก็จะแตกต่างไปจากเดิมอย่างสิ้นเชิง:  "ที่ขุนเขามักจะมีพวกน่ารำคาญโผล่มาบ่อย ๆ พวกโจรขโมยดูแล้วก็น่ารำคาญ เลยใช้มนตร์ขับไล่ออกไปอย่างง่ายดาย เพื่อไม่ให้รบกวนความสงบของท่านอาจารย์  หากลงมืออย่างไม่ระวัง และทำให้ร่างกายของพวกเขาได้รับบาดเจ็บ... ก็ช่วยไม่ได้ล่ะนะ หาเรื่องเองนี่นา"
เรื่องราวของตัวละคร 2
ท่ามกลางเหล่าเซียนที่ท่องไปตามโลกภายนอก Shenhe เป็นคนที่ไม่ยุ่งเกี่ยวกับเรื่องทางโลกมากที่สุดคนนั้น  เธอที่อายุยังน้อยและใช้ชีวิตอย่างสันโดษอยู่ในขุนเขามาโดยตลอด จึงขาดประสบการณ์และความรู้ทั่วไปที่ควรรู้ และยากที่จะรักษาความสัมพันธ์ระหว่างบุคคลได้แบบคนปกติ  สำหรับคนปกติทั่วไปแล้ว เรื่องเรื่องหนึ่งมีวิธีการแก้ไขที่หลากหลาย แต่ในสายตาของ Shenhe นั้น ดูเหมือนจะเห็นแค่วิธีที่ง่ายดายและตรงไปตรงมาวิธีนั้นเพียงวิธีเดียวเท่านั้น  ยกตัวอย่างเช่นในตอนที่เธอมีความคิดเห็นที่แตกต่างจากผู้อื่น เธอไม่เคยนึกถึงคำว่า "เจรจา" คำนี้เลยด้วยซ้ำ แต่กลับคุ้นเคยกับการ "ข่มขู่" ซึ่งเป็นวิธีที่ง่ายดายและใช้ได้ผล มันก็เป็นวิธีที่ดีจริง ๆ ไม่ใช่เหรอ  เธอเคยใช้เวลานานแสนนานในการไตร่ตรองถึงปัญหาบางอย่างที่ไม่ได้เข้าใจยากอะไร...  กินข้าวต้องจ่ายตังค์ นี่มันเป็นเพราะอะไรกัน?   ข่มขู่ผู้คนกับข่มขู่พวกอันธพาลมันแตกต่างกันตรงไหน?   และเธอยังเชื่อจากก้นบึ้งของหัวใจว่า จ้าววังวนเมฆาอาจารย์ของเธอนั้นเป็นเซียนผู้ที่เชี่ยวชาญในการพูดและมีทักษะการพูดที่ดีมาก  ดังนั้นเมื่อมองจากมุมมองนี้แล้ว เธอดูบริสุทธิ์และไร้เดียงสาอย่างมาก  ราวกับเด็กน้อยที่พึ่งพาเพียงการรับรู้ และตรรกะที่ทั้งวุ่นวายและเรียบง่าย ในการเดินทางท่องอยู่บนโลก  จ้าวบงการภูผาเคยกล่าวเอาไว้ว่า:  "เด็กสาว Shenhe ไม่เพียงแต่มีคุณสมบัติที่ติดตัวมาแต่กำเนิดที่เหนือกว่าคนทั่วไปเท่านั้น นิสัยของเธอเองก็แตกต่างจากผู้อื่นด้วยเช่นกัน"  "ไม่สนใจเรื่องทางโลก, ไม่รู้ความรู้ทั่วไปที่ควรรู้, แยกแยะผิดถูกไม่ได้, ไม่รู้จักที่ต่ำที่สูง"  "การที่จ้าววังวนเมฆารับเธอเป็นศิษย์ คงไม่ใช่งานที่ง่ายอย่างแน่นอน"
เรื่องราวของตัวละคร 3
นิทานพื้นบ้านของ Liyue มีเรื่องราวมากมายเกี่ยวกับโชคชะตาที่ลิขิตไว้ล่วงหน้า ซึ่งส่วนใหญ่จะพูดถึงตำนานของผู้คนที่ไร้นามที่พบเจอกับเหล่าเซียน ถูกรับเข้าเป็นศิษย์และมีพลังอำนาจขึ้นมาอย่างรวดเร็ว  แต่โชคชะตาที่ Shenhe ถูกรับเข้าเป็นศิษย์ของเหล่าเซียนมิได้เป็นเช่นนั้น เมื่อเปรียบเทียบกันแล้ว ก็จะดูขมขื่นกว่าสักหน่อย  เมื่อ Shenhe อายุได้ห้าขวบ แม่ของเธอได้เสียชีวิตลงด้วยอาการป่วย พ่อของเธอรักภรรยามากจนทนความเจ็บปวดไม่ไหว  เป็นเช่นนั้นอยู่เนิ่นนาน ด้วยความคับแค้นใจจึงเกิดมารขึ้นในใจ เขาจึงออกจากบ้านไปตระเวนเร่ร่อนอย่างบ้าคลั่ง  เขาออกไปครั้งนึงกินเวลาไปเป็นปี ๆ ทุกวันทุกคืนไม่หยุดพักหรือนอนหลับ เพียงเพื่อต้องการหาวิชาที่จะชุบชีวิตภรรยาที่ตายไปแล้วของเขากลับคืนมา  ในที่สุดพ่อของเธอก็กลับมาด้วยความดีใจ ในช่วงเวลาก่อนที่ Shenhe จะพ้นวัยเด็ก  สิ่งที่เขานำกลับมาด้วยคือวิชาลึกลับชนิดหนึ่งที่มีชื่อเรียกว่า "ใช้ชีวิตแลกชีวิต"...  เมื่อถวายเครื่องสังเวยให้กับ Seelie ที่ถูกอัญเชิญออกมาด้วยวิชาลึกลับ จะสามารถใช้ร่างที่ยังมีชีวิตอยู่ ชุบชีวิตของคนที่ตายไปแล้วกลับมาได้  ในตอนนั้น Shenhe ไม่ได้รับรู้ถึงหายนะที่กำลังจะเกิดขึ้น เธอเป็นแค่เด็กธรรมดาคนหนึ่ง ที่ดีใจที่พ่อของเธอผู้ที่ไม่ได้กลับมาที่บ้านเป็นเวลานานในที่สุดก็กลับมาสักที  พ่อของเธอบอกว่าได้เตรียมเซอร์ไพรส์ครั้งใหญ่ไว้ให้เธอที่ถ้ำหลังภูเขา และจะพาเธอไปดูในตอนนั้นเลย ทุกสิ่งทุกอย่างต่างก็ทำให้เธอมีความสุขมากทั้งนั้น...  แต่ฉากหลังจากนั้น กลับเป็นสิ่งที่ยากจะลืมเลือนสำหรับ Shenhe มาจนถึงทุกวันนี้...  พ่อของเธอได้อัญเชิญ Seelie สีดำอันน่าสะพรึงกลัวเข้าไปในถ้ำ ในดวงตาแดงก่ำราวกับสีโลหิตของมันมีเพียงชีวิตที่สดใหม่ของ Shenhe เท่านั้น  Shenhe ตกใจมาก เธอไม่รู้ว่ามันมาจากที่ไหนและต้องการเอาอะไรไปจากครอบครัวนี้อีก  ความอันตรายทำให้ผู้คนไร้ซึ่งสติปัญญา Shenhe ที่ไร้เดียงสาคิดออกเพียงอย่างเดียวเท่านั้น  มอนสเตอร์ต้องการที่จะกลืนกินเธอ แต่เธอไม่อยากตาย เธออยากมีชีวิตอยู่ต่อไป  เธอกำเครื่องรางของแม่ของเธอซึ่งก็คือกริชขับไล่ปีศาจไว้แน่น เธอทั้งสั่นเทาและยืนหยัดที่จะเผชิญหน้ากับ Seelie สีดำ...  หลายวันต่อมา เซียนได้ติดตามกลิ่นอายสิ่งชั่วร้ายเข้ามาในถ้ำ ถึงได้พบกับร่างที่ไร้เรี่ยวแรง หิวโหย และหายใจรวยรินของเด็กสาว  ท่านเซียนสงสารในชะตากรรมอันเลวร้ายของเธอ และมองออกว่าเธอขับไล่สิ่งชั่วร้ายอันน่าสะพรึงกลัวด้วยกำลังของเธอเอง เมื่อนึกถึงพรสวรรค์ของเธอแล้ว จึงพาเธอกลับไปยังที่พำนัก เพื่อปรับลมปราณและสั่งสอนวิชาต่าง ๆ ให้กับเธอ  เพราะแบบนี้ ถึงได้มี Shenhe ในทุกวันนี้
เรื่องราวของตัวละคร 4
แม้จะฝึกฝนอยู่บนขุนเขามานานหลายสิบปี ไม่ว่าหัวใจจะเฉยชาแค่ไหนก็อาจจะสั่นไหวได้บ้าง  Shenhe เองก็เป็นเช่นนั้น ในยามค่ำคืนเธอเกิดความคิดหนึ่งขึ้นมาจึงแอบลงจากภูเขา และกลับไปยังบ้านเกิดที่เธอเคยอาศัยอยู่  เธอไม่รู้ว่าเธอยังคิดถึงครอบครัวและญาติ ๆ อยู่หรือเปล่า เพียงแค่ทำตามความรู้สึกที่คลุมเครือบางอย่างเท่านั้น  อยากกลับไปดูบ้านที่เคยอาศัยอยู่ กลับไปดูว่าในตอนนี้พ่อที่ยึดติดจนไร้สติมีชีวิตเป็นอย่างไรบ้าง  แต่อย่างไรก็ตาม เมื่อเธอกลับไปถึงบ้านเกิด ก็ได้รู้จากปากของเพื่อนบ้านว่า พ่อของเธอได้เสียชีวิตไปเมื่อหลายปีก่อน  บ้านหลังเก่าที่เคยอยู่ในวัยเด็กถูกจำนำและรื้อถอนไปแล้ว ร่องรอยความทรงจำในวัยเด็กของเธอทั้งหมดก็ได้เลือนหายไปท่ามกลางสายฝนและลมที่พัดไหว  Shenhe ไม่ได้สนใจต่อความสนใจที่ผู้อื่นมีต่อตัวของเธอแม้แต่น้อย และไม่สนใจที่จะตอบคำถามต่าง ๆ นานาที่เพื่อนบ้านมีต่อเธอ  เธอแค่ยืนอยู่ในที่เดิมเงียบ ๆ ฟังเสียงหวีดหวิวที่ดังขึ้นในก้นบึ้งของหัวใจ  คับแค้น? ติดค้าง? โล่งใจ?  ในชั่วพริบตาทุกอย่างปรากฏขึ้นมา แต่ก็หายไปอย่างไร้ร่องรอย ในใจเหลือเพียงบ่อน้ำโบราณที่ไร้ซึ่งเกลียวคลื่นบ่อหนึ่งเท่านั้น  หรืออาจจะเป็นบ่อน้ำที่แห้งสนิท ไร้ซึ่งผิวน้ำที่จะทำให้เกิดระลอกคลื่นขึ้นมาได้  เธอยืนอยู่ที่นั่นเป็นเวลานาน และในที่สุดก็จากไปพร้อมการเผชิญกับสายตาที่ประหลาดใจของผู้คน  ทุกย่างก้าวของเธอเป็นไปอย่างเชื่องช้า แต่ไม่เคยคิดที่จะหันหลังกลับมาแม้เพียงครั้งเดียว
เรื่องราวของตัวละคร 5
เช่นเดียวกับการดูดวงผ่านดวงดาว Liyue ยังมีวิธีรับรู้ดวงชะตาผ่านการทำนายชะตาในอนาคต  ในดวงชะตาเหล่านั้น มี "โชคชะตา" อยู่สองประเภทที่ผู้คนอยากหลีกหนีไปให้ไกล  หนึ่งคือ ชะตาชีวิตที่อ้างว้างโดดเดี่ยว ถูกลิขิตให้แยกห่างจากญาติพี่น้องและเพื่อนฝูง ต้องอยู่อย่างเดียวดายชั่วชีวิต  สองคือ ชะตาชีวิตชี่พิฆาตรุมเร้า ถูกลิขิตให้เป็นหายนะและภัยพิบัติ เป็นเส้นทางชีวิตอันตราย  หลังจากท่านเซียนได้รับเลี้ยงดู Shenhe ก็เคยให้จ้าวดับจันทร์ตะวันฉายทำนายดวงชะตาของเธอในวัยเด็กเอาไว้  ภาพชะตาได้แสดงให้เห็นว่าโชคชะตาของ Shenhe มีทั้งชะตาชีวิตที่อ้างว้างโดดเดี่ยวและยังปะทะเข้ากับชะตาชีวิตชี่พิฆาตรุมเร้าอีกด้วย ความพยาบาทหนักหนา เป็นโชคชะตามหันตภัยที่ทำร้ายทั้งตนเองและผู้อื่นที่หาได้ยากในพันปี  เพื่อให้ Shenhe เติบโตอย่างปลอดภัยโดยไม่ทำร้ายผู้บริสุทธิ์ เหล่าเซียนจึงผูกเชือกสีแดงไว้บนตัวของ Shenhe เพื่อผูกมัดวิญญาณของเธอเอาไว้  ในขณะที่มันช่วยจำกัดมหันตภัยและความอาฆาตของเธอแล้ว ดูเหมือนว่ามันจะจำกัดอารมณ์มากมายของมนุษย์ไว้ด้วยเช่นกัน  ตั้งแต่นั้นเป็นต้นมา เรื่องเล็ก ๆ น้อย ๆ ไม่อาจทำให้จิตใจของเธอสั่นไหวได้อีกต่อไป สิ่งที่คนทั่วไปเห็นคุณค่าก็เป็นเพียงฝุ่นผงในดวงตาของเธอเท่านั้น  เธอที่มีความเป็นมนุษย์น้อยลงเรื่อย ๆ ใช้ชีวิตราวกับประติมากรรมที่สวยงามที่ไร้ซึ่งอารมณ์ทั้งเจ็ด และความปรารถนาทั้งหกประการ  แต่สิ่งที่น่าแปลกก็คือ เมื่อได้ติดต่อกับนักเดินทางที่มาจากต่างแดน อยู่ ๆ ก็รู้สึกคลุมเครือขึ้นมา...  อารมณ์ที่ไม่คุ้นเคยที่หายไปเป็นเวลานานค่อย ๆ ปรากฏขึ้น และสิ่งต่าง ๆ เช่น ชะตากรรมในส่วนลึกก็เริ่มคลายออก  บางทีอาจจะเป็นเหมือนที่จ้าวดับจันทร์ตะวันฉายพูดเอาไว้ ชะตาถูกลิขิตด้วยสวรรค์ แต่โชคอาจถูกเขียนขึ้นโดยมนุษย์ บางทีเรื่องราวของ Shenhe และโลกใบนี้ อาจยังไม่ได้ดำเนินไปถึงจุดจบก็เป็นได้...
หวีหยกขาวสุดประณีต
เดิมที Shenhe มีผมดำสลวย  ในตอนแรกที่เธอถูกพาตัวไปที่ภูเขา Hulao เธอไม่เอ่ยพูดคำใดออกมาเลยทั้งวัน สิ่งเดียวที่ทำคือการปีนขึ้นไปบนก้อนหินและมองเหม่อไปที่ทะเลเมฆ  ยังดีที่ในยามง่วงเธอก็จะสวมใส่ชุดที่อบอุ่นก่อนที่จะนอนหลับไป ในตอนที่กระหายน้ำก็ดื่มน้ำค้างบนภูเขา ในตอนหิวก็ยังรู้จักที่จะเด็ด Qingxin สองสามดอกมากิน  จ้าววังวนเมฆาเข้าใจเรื่องราวทุกอย่างเป็นอย่างดี แต่ก็ไม่เคยไปรบกวนเธอ กลับใช้หินเซียนทำหวีหยกขาวสุดประณีตขึ้นมาอันหนึ่งและมอบมันให้กับ Shenhe  จ้าววังวนเมฆาบอกกับ Shenhe ว่า ในวันข้างหน้าหากต้องการตัดขาดจากแดนมนุษย์ และก้าวเข้าสู่ประตูเซียน ก็ใช้หวีอันนี้หวีผมสามครั้ง ถือเป็นพิธีไหว้อาจารย์เพื่อขอเป็นศิษย์แล้วกัน  Shenhe ทำตามนั้นอย่างไม่ลังเลใจ จะว่าไปก็แปลก เมื่อใช้หวีหยกหวีไปครั้งแรก ผมสีดำของเธอก็ก่อตัวเป็นชั้นน้ำแข็งสีเงินจากบนลงล่าง  เมื่อใช้หวีหยกหวีไปเป็นครั้งที่สอง ผมก็กลายเป็นสีดำและสีขาวอย่างละครึ่ง  และเมื่อใช้หวีหยกหวีลงไปเป็นครั้งที่สาม เส้นผมก็กลายเป็นสีขาวราวกับหิมะทั้งหัวเสียแล้ว  ......  ทุกวันนี้ Shenhe ก็ยังคงพกหวีอันนี้ไว้ติดตัวเหมือนดังเดิม เพื่อใช้เป็นเครื่องยืนยันถึงชะตาเซียนของเธอ  ท่ามกลางระยะเวลาการฝึกฝนที่ยาวนาน เธอได้เข้าใจความหมายของการหวีผมสามครั้งมานานแล้ว ซึ่งก็คือ:  หวีครั้งแรกก็เพื่อขจัดทุกข์ให้หมดสิ้น, หวีครั้งที่สองเพื่อทำให้ไร้ซึ่งความสุขและความเศร้า และหวีครั้งที่สามก็เพื่อจะได้ไม่เสียใจยามแก่เฒ่า
วิชั่น
น้อยคนนักที่จะรู้ว่า เด็กสาวที่ถูกพ่อของเธอใช้เป็นเครื่องสังเวยในถ้ำในปีนั้น ต่อสู้กับมอนสเตอร์ทั้งวันทั้งคืนด้วยตัวเธอเองได้อย่างไรกัน  แม้ว่า Shenhe จะเกิดในครอบครัวนักปราบปีศาจ แต่กลับไม่ได้เรียนรู้คาถาขับไล่ปีศาจจากพ่อที่ไร้หัวใจและบ้าคลั่งผู้นั้นมาแม้แต่น้อย  เช่นเดียวกับเพื่อนที่ไร้เดียงสาที่มีรุ่นราวคราวเดียวกัน เธอไม่เคยต้องเผชิญหน้ากับอันตรายในชีวิตเพียงลำพัง  แต่ภายในถ้ำอันมืดมิด ในสถานการณ์ที่สูญเสียการปกป้องจากพ่อแม่และเผชิญหน้าการโดนสายเลือดเดียวกันทรยศหักหลัง Shenhe ได้เปลี่ยนไป  เฉกเช่นคำทำนายของจ้าวดับจันทร์ตะวันฉาย ความดุร้าย, ความกระหายเลือดและความไม่ย่อท้อที่หลับใหลอยู่ในตัวของ Shenhe ก็ค่อย ๆ ระเบิดออกมาในช่วงเวลานั้น  พลังนั้นเปรียบเสมือนเกราะกำบังล่องหน และดาบที่มองไม่เห็นที่ห่อหุ้มร่างกายอันบอบบางของเด็กหญิงเอาไว้  พวกมันมอบกำลังและใส่คมเขี้ยว ปล่อยให้เธอต่อสู้กับมอนสเตอร์อันต่ำต้อยที่อยู่ตรงหน้าและสาบานว่าจะฉีกร่างของมันออก เพื่อพิสูจน์ว่าเธอต่างหากที่เป็นปีศาจที่ดุร้ายที่สุดในความมืด  การต่อสู้ที่ดุเดือดที่ยังไม่หยุดยั้งเป็นเวลาหลายวันติดต่อกัน นักล่าและเหยื่อได้สลับบทบาทกันอย่างไม่หยุดหย่อน ด้วยพลังในการต่อสู้ที่สูสีกัน ทำให้การต่อสู้ยืดยาวและไม่มีใครถูกกำจัด...  ในช่วงเวลาที่ชี้เป็นชี้ตายนั้น เทพได้ทอดสายตามายังเด็กสาวที่ไม่ธรรมดาคนนี้  ไอเทมที่เปล่งประกายราวกับคริสตัลอันหนึ่งได้ร่วงลงมาสู่มือของ Shenhe โชคชะตาเอนเอียงเข้าข้าง Shenhe อย่างสิ้นเชิง และผลแพ้ชนะถือเป็นอันสิ้นสุด  แสงสว่างจากน้ำแข็งที่โปร่งแสงและเจิดจ้าส่องทะลุความมืด ราวกับแสงเรืองรองที่บอกหาทางแห่งอนาคต  ในอดีต มันได้นำทางให้ Shenhe เดินออกมาจากโชคชะตาที่ทุกข์ทรมาน และในวันข้างหน้า มันก็จะนำทางให้ Shenhe หวนคืนกลับสู่แดนมนุษย์ด้วยเช่นกัน
