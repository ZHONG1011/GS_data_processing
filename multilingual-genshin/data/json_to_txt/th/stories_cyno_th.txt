ข้อมูลตัวละคร
ในฐานะผู้นำของเจ้าหน้าที่มาตราแห่งสถาบัน ไม่มีใครไม่รู้จัก "ชื่อเสียง" ของเจ้าหน้าที่มหามาตราแห่งสถาบันอย่าง Cyno  แม้ว่าหน้าที่ของเขาคือ การจับกุมผู้ฝ่าฝืนกฎ ยับยั้งการวิจัยต้องห้าม และการรักษาวินัยภายในสถาบัน... แต่จากปากพวกนักวิชาการแล้ว เจ้าหน้าที่มหามาตราท่านนี้กำลังบ่อนทำลายแวดวงวิชาการ โดยการสั่งห้ามทำงานวิจัย หรือแม้กระทั่งกล่าวว่าเจ้าตัว "ตัดเส้นทางสู่ความรู้" ก็มี และยังพูดด้วยว่า นักวิชาการในสถาบันทุกคนที่โหยหาแสวงความรู้ อาจล้วนถูกเขา "คุกคาม" ได้ทั้งสิ้น...  เมื่อเวลาผ่านไปนานเข้า เมื่อไหร่ที่เห็นเงาร่างของ Cyno นักวิชาการทุกคนก็จะร่วมใจกันถอยหนีไปเงียบ ๆ ด้วยความกลัวว่าจะมีเรื่องต้องข้องเกี่ยวกับอีกฝ่าย  แต่เจ้าหน้าที่มหามาตราไม่ได้ใส่ใจกับสถานการณ์นี้เท่าไหร่  หาก "ชื่อเสียง" ที่เกินจริงนี้ สามารถยับยั้งนักวิชาการได้จริง ๆ มันก็จะช่วยให้เขารักษากฎระเบียบของสถาบันไว้ได้  นอกจากนี้ ถ้าพูดตามที่เพื่อนหัวหน้าเจ้าหน้าที่พิทักษ์ป่าของเขาชอบพูดละก็  "งานวิจัยส่วนใหญ่ที่ดำเนินการโดยนักวิชาการ ไม่ได้สำคัญจนถึงขั้นต้องสนทนากับเจ้าหน้าที่มาตราหรอก"
เรื่องราวของตัวละคร 1
ปัญญาสามารถสร้างแรงบันดาลใจ แต่ก็สามารถนำไปสู่ความเย่อหยิ่งได้เช่นกัน  ในประวัติศาสตร์ของสถาบัน ไม่ใช่เรื่องแปลกที่นักวิชาการจะเพิกเฉยต่อคำสั่งห้าม และก่ออาชญากรรมขึ้นเพราะ "ปัญญา" ของพวกเขา  ตัวอย่างเช่น นักวิชาการจากคณะ Amurta ใช้ตัวเร่งปฏิกิริยาที่ต้องห้ามเพื่อตรวจสอบขีดจำกัดการขยายตัวของ Specter แต่ Specter ที่ใช้กลับระเบิดขึ้นในระหว่างทำการทดลอง ผลก็คือ สถาบันพังทลายราบเป็นหน้ากลอง หรือจะเป็นเรื่องที่นักวิชาการจากคณะ Spantamad ต้องการทดสอบความสามารถในการไถพรวนของ Ruin Guard แต่หลังจากที่เขาดัดแปลงก็สูญเสียการควบคุม Ruin Guard ตัวนั้นไป มันทำลายพื้นที่การเกษตรจำนวนมาก และทำให้คนหลายคนได้รับบาดเจ็บสาหัส อีกทั้งยังมีความผิดฐานฉ้อโกงทางวิชาการและผลประโยชน์ส่วนตนอีกด้วย...  นักวิชาการที่เพิกเฉยต่อคำสั่ง และเป็นอันตรายต่อผู้อื่นนั้น คือเป้าหมายการไล่ล่าและพิพากษาของ "เจ้าหน้าที่มาตรา" ที่นำโดย Cyno  เมื่อต้องเผชิญหน้ากับเจ้าหน้าที่มาตรา นักวิชาการเหล่านี้แทบจะเค้นความพยายามสุดฤทธิ์ในการแก้ต่างให้ตัวเอง ข้ออ้างเหล่านั้นไม่ได้มีเพียงเรื่องเงินทุนการวิจัยที่จะถูกตัดเท่านั้น ยังมีการบอกว่า ทางสถาบันลำเอียงสนับสนุนอีกฝ่ายหนึ่งมากกว่า หรือไม่ก็งานวิจัยของพวกเขาถูกลอกเลียนแบบบ้างล่ะ... แถมยังถึงกับกล่าวหาว่าเจ้าหน้าที่มาตราว่า อิจฉาความสามารถของตนเอง จึงห้ามไม่ให้เขาค้นคว้าให้เสร็จก็มี  เมื่อเจอคำแถแก้ตัวเหล่านี้ คำตอบที่ Cyno ให้มักจะเป็นการก้าวไปข้างหน้าอย่างเงียบ ๆ แล้วส่งคนบาปที่พูดพล่ามไม่หยุดเหล่านั้นไปพิจารณาคดี  ผู้ที่ฝ่าฝืนกฎจะพยายามหาเหตุผลร้อยแปดพันเก้าให้ตัวเองเสมอ แต่จุดจบของพวกเขามีเพียงหนึ่งเดียวเท่านั้น
เรื่องราวของตัวละคร 2
ชื่อเสียงของเจ้าหน้าที่มหามาตรา Cyno ไม่ได้จำกัดอยู่แค่ในสถาบันเท่านั้น  หัวหน้าเจ้าหน้าที่พิทักษ์ป่าจาก Avidya Forest เคยกล่าวไว้ว่า ในตอนกลางคืน เขาเคยเห็นเจ้าหน้าที่มหามาตราเดินผ่านป่าลึกมืดทึบอย่างเงียบ ๆ คนผู้หนึ่งซึ่งอาศัยอยู่บริเวณรอบนอกของป่า Apam จำได้แม่นว่า มีหนุ่มน้อยผมขาวขอน้ำดื่มพวกเขาหนึ่งถ้วย จากนั้นเขาก็แบกสัมภาระ และเดินลึกเข้าไปเพียงลำพัง นักผจญภัยที่พักผ่อนอยู่ในโอเอซิส Sobek อ้างว่าพวกเขาเป็นผู้ชี้ทางให้ Cyno แต่สถานที่ที่เจ้าหน้าที่มหามาตราต้องการไปนั้นเต็มไปด้วยมอนสเตอร์ แม้แต่ทหารรับจ้างที่อยู่นอกกฎหมาย และกองโจรล่าสมบัติใน Great Red Sand ก็ไม่กล้าสร้างปัญหาต่อหน้าเจ้าหน้าที่มหามาตรา ตัวอย่างที่เห็นได้ชัดเลยคือ กลุ่มทหารรับจ้างที่ถูกทำลายล้างในทะเลทราย เพียงเพราะซ่อนนักวิชาการที่ฝ่าฝืนกฎไว้ นั่นเป็นบทเรียนสำคัญของเจ้าพวกบ้าพวกนั้นเลย  แต่สำหรับอาชญากรที่ตกไปอยู่ในมือของ Cyno ความยำเกรงที่มีต่อเจ้าหน้าที่มหามาตราผู้นี้กลับมาจากแง่อื่นแทน  ในตอนที่หลบหนีออกจากสถาบัน เหล่านักโทษมักจะตื่นตระหนกจนไม่คิดหน้าคิดหลัง และบางครั้งก็ถึงกับตกอยู่ในสถานการณ์อันตราย ที่ไม่สามารถหลบหนีออกมาได้ แต่ Cyno ที่ไล่ตามมาไม่ได้ปล่อยให้นักโทษเหล่านี้ รับผลการกระทำของตัวเอง แต่กลับกันยังเข้ามาช่วยเหลือ เพียงเพราะต้องการนำตัวพวกนักโทษกลับมาพิจารณาคดีที่สถาบันอย่างปลอดภัย  ก่อนการพิจารณาคดี นักโทษคนหนึ่งที่ข้าม Great Red Sand มาด้วยกันกับ Cyno ได้ถาม Cyno ว่า ที่เขาทำแบบนี้มันเพื่ออะไร Cyno ตอบว่า:  "มีเพียงสถาบันเท่านั้นที่จะตัดสินคุณได้ และเป็นหน้าที่ของฉันที่จะนำคุณกลับมารับโทษตามคำพิพากษา"  หลังจากที่นักวิชาการผู้จบจากคณะ Vahumana ได้รับการปล่อยตัวจากที่คุมขังแล้ว เขาได้เขียนนิยายจากการผจญภัยที่เขา และ Cyno ได้พบเจอด้วยกันมาโดยใช้ชื่อเรื่องว่า "จอมวายร้าย" จนถึงทุกวันนี้นิยายนี้ยังได้รับความนิยมในสถาบันอยู่ นักวิชาการคนนั้นยังได้รับเชิญให้บรรยายที่คณะ Vahumana เพื่ออธิบายถึง "ความยุติธรรม" ที่ได้บรรยายเอาไว้ในหนังสือ  อย่างไรก็ตาม Cyno กล่าวว่า เหตุการณ์บางอย่างในหนังสือเล่มนี้เกินจริงเกินไป พวกเขาไม่พบมอนสเตอร์ใด ๆ ที่สร้างโดยลูกหลานของราชา Deshret ไม่ได้หลงเข้าไปในเขาวงกตที่มีชีวิตในก้นบึ้งทะเลทราย และไม่แม้แต่จะหลบพายุทรายในข้อต่อของหนอนยักษ์ด้วย  อย่างไรก็ตาม ขณะเดียวกัน Cyno ยังกล่าวอีกว่า อย่างน้อยคำอธิบายของนักวิชาการเกี่ยวกับอาชญากรรมของเขาในหนังสือเล่มนี้ก็แม่นยำ และสมควรได้รับการยกย่องอย่างมาก และในอนาคตเขาก็ไม่ควรกระทำความผิดอีก
เรื่องราวของตัวละคร 3
ในสถาบัน ห้องทำงานของเจ้าหน้าที่มาตรามักเป็นหัวข้อการพูดคุยของนักวิชาการอยู่เสมอ  นอกจาก "การกระทำที่ชั่วร้ายอย่างร้ายแรง" ของเจ้าหน้าที่มาตราแล้ว สิ่งที่ทำให้นักวิชาการกังวลใจยิ่งกว่านั้นก็คือ ทุกครั้งที่ Cyno เดินเข้าไปในห้องทำงาน จะต้องมีเสียงหัวเราะแห้ง ๆ ที่ชวนขนลุกดังออกมาด้วยเสมอ...  พวกนักวิชาการมั่นใจว่า ต้องเป็น Cyno ที่กำลังลงโทษนักวิชาการบางคน และมีเจ้าหน้าที่มาตรากำลังได้ใจกับสิ่งนี้แน่นอน  แต่มีเพียงเจ้าหน้าที่มาตราเท่านั้นที่รู้ว่า เสียงหัวเราะเหล่านี้ ต่างมาจากอารมณ์ขันที่เป็นเอกลักษณ์ของ Cyno ทั้งนั้น  "ครั้งหนึ่ง ฉันเคยจัดการคดีซึ่งนักวิชาการที่เกี่ยวข้องตกอยู่ภายใต้แรงกดดันทางวิชาการอย่างมหาศาล เพราะตรวจวิทยานิพนธ์ไม่ผ่านหลายต่อหลายครั้ง ในระหว่างการตรวจวิทยานิพนธ์ เขาได้แอบติดสินบนกรรมการตรวจทาน เพื่อให้วิทยานิพนธ์ของตัวเองผ่านเสียที แต่เพราะเนื้อหาของวิทยานิพนธ์นี้มีข้อมูลผิดพลาดอย่างมหันต์อยู่ ผ่านไปไม่นานก็ถูกคนรายงานการฉ้อโกงทางวิชาการ พอฉันไปจับตัวนักวิชาการที่เกี่ยวข้อง นักวิชาการคนนั้นกลับถามฉันว่า เขาผิดที่ตรงไหนกัน..."  Cyno หยุดอยู่ชั่วครู่แล้วเอ่ยว่า:  "ฉันตอบเขาไปว่า ที่ผิดคือวิทยานิพนธ์ของคุณ"  เมื่อมองไปยังเหล่าเจ้าหน้าที่มาตราที่นิ่งเงียบ Cyno ก็เหมือนกังวลว่าพวกเขาไม่เข้าใจมุกตลก เลยเริ่มอธิบายอย่างจริงจัง:  "สิ่งที่น่าสนใจเกี่ยวกับเรื่องนี้คือ นักวิชาการบอกว่า 'ผิด' หมายความว่าเขาอยู่ภายใต้แรงกดดันทางวิชาการ และต้องติดสินบนให้ผู้ตรวจทานวิทยานิพนธ์ให้ผ่าน ส่วนคำว่า 'ผิด' ที่ฉันพูดหมายความว่าวิทยานิพนธ์ของเขาเองนั้นผิด จุดตลกของมุกตลกนี้คือการเปลี่ยนสรรพนาม ..."  หลังจากที่เขาอธิบายเสร็จแล้ว เจ้าหน้าที่มาตราทุกคนก็มองหน้ากัน และพากันหัวเราะแห้ง ๆ ออกมาพร้อมกัน...  ท่ามกลางเสียงหัวเราะอย่างฝืดเฝื่อน ห้องทำงานเจ้าหน้าที่มาตราที่แต่เดิมให้ความรู้สึกเคร่งขรึมวังเวง ก็เหมือนมีบรรยากาศกลิ่นอายของอารมณ์มนุษย์แบบแปลก ๆ เกิดขึ้น  อย่างไรก็ตาม เพื่อหลีกเลี่ยงไม่ให้ฉากที่น่าอับอายนี้เกิดขึ้นอีก เจ้าหน้าที่มาตราจึงค่อย ๆ ตกลงกันว่าหลังจากที่ Cyno เล่าเรื่องตลกของเขาจบ ทุกคนต้องตอบโต้ด้วยเสียงหัวเราะครั้งหรือสองครั้ง และอย่าปล่อยให้เขาเริ่มอธิบายเรื่องตลกของเขาอีก  แต่พวกเจ้าหน้าที่มาตราที่พยายามล้อเลียนเรื่องตลกของ Cyno จะถูกคนอื่น ๆ ลงโทษอย่างรุนแรงและเฉียบขาด อย่างเช่นการริบตั๋วโรงอาหาร  ในทีมเจ้าหน้าที่มาตรา คนอย่าง Cyno มีเพียงแค่คนเดียวก็พอแล้ว
เรื่องราวของตัวละคร 4
Cyno เชื่อเสมอว่าเจ้าหน้าที่มาตราไม่ใช่ศัตรูของผู้แสวงหาความรู้  Cyrus นักวิชาการที่สอน Cyno บอกเขาว่า ถ้า "ปัญญา" ไม่ถูกจำกัดโดยสถาบัน มันจะกลายเป็น "หายนะ"  "ปัญญา" ที่ไร้การควบคุมเหล่านี้ เป็นดั่งเหยื่อล่อที่ลอยอยู่ในทะเลอวิชชา คอยล่อลวงผู้แสวงหาที่โง่เขลาสู่ห้วงลึก  "ปัญญา" ที่ไร้การควบคุมเหล่านี้ จะทำให้เหล่านักวิชาการเกิดความเย่อหยิ่งจองหอง ดูแคลนแม้กระทั่งชีวิต พูดเหลวไหลเกี่ยวกับความเป็นความตาย และก่อให้เกิดความเสียหายที่ไม่สามารถแก้ไขได้ต่อโลก  เหตุผลที่นักปราชญ์ยังคงให้คำแนะนำสั่งสอนแก่คนรุ่นใหม่ต่อไป เพื่อให้แน่ใจว่าผู้แสวงหาความรู้จะไม่ถูก "เหยื่อล่อ" ดังกล่าวทำให้หลงเดินไปในเส้นทางที่ผิด  ส่วนเจ้าหน้าที่มาตราที่ตามล่าผู้ที่ฝ่าฝืนกฎ และตัดสินพวกเขาตามกฎสถาบันนั้น ถือเป็น "ผู้พิทักษ์" ของผู้แสวงหาความรู้ทุกคนในสถาบัน  อย่างไรก็ตาม ในสายตาของนักวิชาการ ภาพลักษณ์ของเจ้าหน้าที่มาตราคือ "ผู้ทำลาย" ที่ใช้วิธีการรุนแรงเพื่อตัดขาดความรู้  "Fungus ซื่อบื้อในร่างมนุษย์", "มิสเตอร์ 'ห้ามทำ'", "เครื่องทำลายเอกสาร"... เหล่านี้ล้วนเป็นชื่อเล่นของเจ้าหน้าที่มาตรา  แต่ชื่อเล่นที่โด่งดังที่สุดคือ "Sumpter Beast ของสถาบัน" ที่ตั้งขึ้นโดยนนักวิชาการจากคณะ Haravatat  เมื่อพวกเขาได้ยินชื่อเล่นนี้ครั้งแรก เจ้าหน้าที่มาตราส่วนใหญ่ต่างไม่พอใจ และล้วนรู้สึกว่านักวิชาการดูถูกงานของเจ้าหน้าที่มาตรามากเกินไป  แต่ Cyno กลับบอกว่าชอบชื่อเล่นนี้มาก  "เจ้าหน้าที่มาตราคือ 'Sumpter Beast' ที่เดินอยู่ในสถาบันโดยแบกกฎไว้บนหลัง  "เมื่อใช้สิทธิ์ในการกำกับดูแลกฎและวินัย เราแต่ละคนต้องคำนึงถึงน้ำหนักของกฎที่อยู่บนบ่าของเราเสมอ"  หลังจากไตร่ตรองอยู่พักหนึ่งเจ้าหน้าที่มหามาตรากล่าวเสริมว่า:  "...ในอีกแง่ เมื่อทำหน้าที่ของเรา เราต้องเป็นเหมือน Sumpter Beast ไม่โต้เถียงกับผู้อื่น และมุ่งทำแต่สิ่งที่ 'ถูกต้อง' เท่านั้น"
เรื่องราวของตัวละคร 5
ในตอนที่สถาบันได้ก่อตั้งขึ้นครั้งแรก นักวิชาการในสถาบันกลับฉกฉวยทรัพยากรตามอำเภอใจ เพื่อตอบสนองจินตนาการ และความคิดสร้างสรรค์ของตนเอง  เปลี่ยนแปลงภูมิประเทศ, ควบคุมสภาพอากาศ, สร้างวัตถุโบราณขึ้นมาใหม่... เมื่อความรู้บนพื้นดินไม่สามารถสนองความอยากรู้อยากเห็นของพวกเขาได้อีกต่อไป จึงมีนักวิชาการบางคนพยายามสอดแนมท้องฟ้าที่เต็มไปด้วยดวงดาว และนักวิชาการบางคนที่พยายามแทรกแซงชีวิต และความตาย  ...แต่ความรู้ประเภทนี้ไม่ใช่สิ่งที่พวกเขาในตอนนี้สามารถสัมผัสได้  เพื่อไม่ให้นักวิชาการถูกทำลายโดยความรู้ นักปราชญ์ได้กำหนด "บาปแห่งรากเหง้า" ทั้งหกประการขึ้น  พวกเขาเชื่อว่าความผิดทั้งหมดในโลกนี้เกิดจาก "บาปแห่งรากเหง้า" ทั้งหกนี้  ประการแรก เรื่องการวิวัฒนาการของมนุษย์  ประการที่สอง พูดอย่างไม่ระมัดระวังเกี่ยวกับชีวิตและความตาย  ประการที่สาม การสำรวจสิ่งที่อยู่นอกเหนือจักรวาล  ประการที่สี่ การศึกษาที่มาของวจี  ประการที่ห้า จงยำเกรงเทพ แต่จงอย่าสักการะ  ประการที่หก การถกเรื่องสิ่งลึกลับโดยไม่ต้องเกรงกลัว  เมื่ออ้างอิงจากบาปมหันต์ทั้งหกประการนี้ นักปราชญ์ได้สร้างและปฏิรูปกฎระเบียบทั้งเก่าและใหม่ภายในสถาบันขึ้นมา เจ้าหน้าที่มาตราทุกคนต่างยึดถือ และทำตามกฎนั้น ภายใต้การกำกับดูแลของเจ้าหน้าที่มาตรา นักวิชาการเองก็เป็นเด็กดีเชื่อฟังกฎระเบียบ  ด้วยเหตุนี้ เรื่องราวต่าง ๆ มากมายในสถาบันล้วนปฏิบัติหน้าที่ของตนเองภายใต้กรอบของกฎระเบียบ ปัญญามีความชัดแจ้ง ทุกเรื่องราวล้วนแต่เจริญรุ่งเรือง สถาบันและนักวิชาการก้าวเดินไปข้างหน้าร่วมกัน  เมื่อวันเวลาผ่านไป บาปมหันต์ทั้งหกประการอันเก่าแก่ก็ถูกผู้คนลืมเลือนไป เหล่าผู้กกกอดความทะเยอทะยานในจิตใจ ก็เริ่มแผ่ขยายเขี้ยวเล็บออกไป...  แต่ถ้าให้ Cyno ที่เป็น "เจ้าหน้าที่มหามาตรา" ในขณะนั้นพูด สิ่งที่เขาต้องทำนั้นไม่ได้มีอะไรเปลี่ยนแปลงไป  เขาจะตัดสินผู้ละเมิดกฎทุกคนอย่างยุติธรรมตาม "บาปแห่งรากเหง้า" ที่เก่าแก่ที่สุด  กับพวกนักปราชญ์เองก็เช่นกัน
กล่องการ์ด "เกมกลเจ็ดอัจฉริยะ" ของ Cyno
กล่องการ์ดที่ด้านในมี "เกมกลเจ็ดอัจฉริยะ" อยู่หนึ่งเด็ค ซึ่งเป็นของรักสุดหวงของ Cyno  ภายนอกตัวกล่องห่อหุ้มด้วยหนังชั้นดีหลายชั้น และรอยต่อแต่ละจุดต่างเชื่อมกันอย่างประณีต ตราบใดที่เชือกบนหนังยังถูกผูกไว้อย่างแน่นหนา กล่องการ์ดก็จะถูกปิดผนึกไว้อย่างแน่นหนา กระทั่งน้ำสักหยดก็ซึมผ่านเข้าไปไม่ได้ ส่วนภายในก็บุด้วยผ้าไหมรอบด้าน ซึ่งช่วยป้องกันการโค้งงอของมุมการ์ดได้ดีที่สุด จากคำบอกเล่าของเจ้าของร้าน ของเหล่านี้ต่างก็ถูกนำเข้ามาจาก Liyue ผ้าไหมนั้นทอขึ้นจาก Silk Flower ชั้นยอด แถมกล่องการ์ดนี้ก็ยังมีสายคาดหนังสุดทนทานแถมมาให้ด้วยอีกหนึ่งเส้น เพื่อให้ผู้ซื้อสามารถพกพาติดตัวไปทุกที่ได้อย่างสะดวกสบาย หน้าตัวกล่องยังมีตราสัญลักษณ์ "เกมกลเจ็ดอัจฉริยะ" และชื่อของผู้ซื้อสลักเอาไว้ด้วยอีกต่างหาก  Cyno ใส่เด็คการ์ดที่แข็งแกร่งที่สุดของตัวเองไว้ในกล่องการ์ดนี้ Cyno เชื่อว่า ตราบใดที่ได้ต่อสู้ร่วมเคียงกับการ์ดเด็คนี้ เขาก็จะไร้พ่ายในทุกการดูเอล  สิ่งที่ต้องทำต่อจากนี้ ก็คือการตามหาเพื่อนที่ยินดีมาดูเอลกับเขาแล้วล่ะ  ...บางที หัวหน้าเจ้าหน้าที่พิทักษ์ป่าอาจจะพอมีเวลาว่างก็ได้นะ?
วิชั่น
เกี่ยวกับวิธีการได้รับ "วิชั่น" ของ Cyno ทางสถาบันมีทฤษฎีที่เล่าลือกันอยู่มากมาย  มีคนบอกว่า Cyno เคยได้รับคำสั่งให้ไปจับกุมนักวิชาการคนหนึ่งที่วิจัยเกี่ยวกับวิธีการสร้าง "วิชั่น" จำลอง นักวิจัยคนนั้นซื้อวิชั่นที่ไร้เจ้าของชิ้นหนึ่ง เพื่อมาทำการวิจัย Cyno จึงได้รับวิชั่นมาด้วยเหตุนี้ และก็มีบางคนที่พูดว่า Cyno นั้นเป็นทายาทของราชา Deshret เขาใช้ชีวิตและเติบโตที่วิหารบางแห่งใน Great Red Sand ถูกชุบเลี้ยงโดยนักบวช Hermanubis ท่านหนึ่ง นักบวชท่านนี้สอนศิลปะการต่อสู้และคติธรรมให้แก่ Cyno และหลังจากที่ Cyno เตรียมตัวพร้อมแล้ว เขาก็มอบ "วิชั่น" อันหนึ่งให้กับ Cyno และสั่งให้เขาเดินทางข้ามทะเลทรายมายังสถาบัน เพื่อทำตามความประสงค์ของ Hermanubis และในบางทฤษฎีสมคบคิด "วิชั่น" ของ Cyno นั้นมีความเชื่อมโยงบางอย่างกับเทคนิคต้องห้ามของสถาบัน ไม่เช่นนั้น ชาวทะเลทรายคนหนึ่งจะได้รับตำแหน่งอยู่ในสถาบันได้ยังไง?  ไม่มีใครกล้าไปถามกับ Cyno ตรง ๆ และตัว Cyno เองก็ไม่อยากเสียแรงไปใส่ใจข่าวลือที่น่าขำเหล่านั้น  แท้จริงแล้ว เรื่องราวการได้รับ "วิชั่น" ของเขานั้นเรียบง่ายมาก  ก่อนวันที่เขาจะเข้ารับตำแหน่ง "เจ้าหน้าที่มหามาตรา" หนึ่งวัน หลังจาก Cyno จัดการงานของเจ้าหน้าที่มาตราเรียบร้อยแล้ว เขาก็ไปห้องสมุดเพื่ออ่านหนังสือที่เกี่ยวข้องกับสถาบันเหมือนเช่นเคย เขาจำได้อย่างชัดเจนว่า หนังสือที่เขาอ่านในวันนั้นส่วนใหญ่จะอธิบายเกี่ยวกับ "บาปมหันต์ทั้งหกประการ" ที่สรุปโดยเหล่านักปราชญ์ เหล่านักปราชญ์เชื่อว่าบาปเหล่านี้เป็นจุดกำเนิดของบาปทั้งปวง และคำสอนต่าง ๆ ของทางสถาบันหลัก ๆ ก็มาจาก "บาปมหันต์ทั้งหกประการ" เช่นกัน เมื่อเขาอ่านไปถึงบทที่เกี่ยวข้องกับบาปของ "การถกเรื่องสิ่งลึกลับโดยไม่ต้องเกรงกลัว" ก็เกิดรู้สึกไม่ค่อยเข้าใจเนื้อหาที่บรรยายอยู่ จึงทำได้เพียงหลับตาลงแล้วพยายามครุ่นคิด แต่เมื่อเขาลืมตาขึ้นอีกครั้ง เขากลับพบวิชั่นอันหนึ่งวางอยู่บนหน้าหนังสือ  Cyno เพ่งมอง "วิชั่น" อย่างพินิจ และสิ่งที่เขาทำเป็นอย่างแรกก็คือ ยืนยันว่าการได้รับวิชั่นไม่ได้ผิดต่อคำสอนข้อใดข้อหนึ่งเลย จากนั้นจึงตรวจสอบกรณีศึกษาที่เกี่ยวข้องกับวิชั่น เพื่อให้แน่ใจว่าวิชั่นที่ได้รับนี้ไม่ได้เป็นกับดักอันตราย และสุดท้ายก็คิดไตร่ตรองถึงความท้าทายที่ตัวเองต้องเผชิญหน้าหลังเข้ารับตำแหน่ง "เจ้าหน้าที่มหามาตรา" และความช่วยเหลือที่วิชั่นอันนี้จะมีให้ตนได้... ภายใต้การชั่งน้ำหนักจากหลาย ๆ ด้าน ในที่สุด Cyno ก็ยอมรับของขวัญจากเทพเจ้าชิ้นนี้เอาไว้อย่างจริงจัง  ตอนที่เขาไตร่ตรองเสร็จ แสงในยามเช้าก็สาดส่องเข้ามาจากริมหน้าต่างเสียแล้ว Cyno เก็บ "วิชั่น" และหนังสือที่ตนยังอ่านไม่จบเล่มนั้นออกมาจากห้องสมุด แล้วเดินตรงไปยังสถานที่จัดพิธีมอบตำแหน่ง "เจ้าหน้าที่มหามาตรา"  หากไม่มีอะไรผิดพลาด ในอีกครึ่งชั่วโมงหลังจากนี้ เขาก็จะได้เป็น "เจ้าหน้าที่มหามาตรา" คนใหม่ของสถาบัน  เขากำลังจะได้รับมอบอำนาจตัดสินอันศักดิ์สิทธิ์ และ "วิชั่น" อันนี้ จะเป็นตัวช่วยรับประกัน ให้การใช้อำนาจอันศักดิ์สิทธิ์เป็นไปอย่างราบรื่น
