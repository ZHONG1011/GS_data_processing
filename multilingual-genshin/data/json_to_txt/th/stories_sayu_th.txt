ข้อมูลตัวละคร
ชาว Inazuma ส่วนใหญ่ไม่รู้ถึงการมีอยู่ของ Shuumatsuban จริง ๆ แล้ว Shuumatsuban เป็นองค์กรลับที่อยู่ภายใต้ "สำนัก Yashiro"  และน้อยคนนักที่จะรู้ว่า ใน Shuumatsuban มีนินจาตัวน้อยคนนึงที่ชื่อว่า Sayu อยู่  Sayu เป็นสิ่งมีชีวิตสุดพิเศษของ Shuumatsuban เธอเติบโตในที่แห่งนี้ตั้งแต่เด็ก ๆ และเธอมีความภักดีต่อองค์กรอย่างมาก  แต่ทว่า คุณสมบัติที่โดดเด่นที่สุดของเธอไม่ใช่ "ความภักดี" แต่เป็น "ความขี้เกียจ" ต่างหาก  "ความขี้เกียจ" คือสิ่งที่ Sayu ถนัดเป็นที่สุด เธอได้ฝึกฝนวิชานินจาชนิดต่าง ๆ ที่ช่วยให้เธอขี้เกียจได้มานมนาน ทั้งการหลบหนี และการซ่อนลมหายใจ เป็นต้น  คนที่ไม่รู้จักนิสัยของเธอ ต้องพยายามอย่างมากในการหาตัวเธอให้เจอ  Sayu ได้พูดถึงเรื่องขี้เกียจเอาไว้ว่า "นี่ไม่ใช่ความขี้เกียจนะ ฉันแค่อยากจะใช้เวลากับสิ่งที่มีความหมายมากกว่านี้ต่างหากล่ะ"
เรื่องราวของตัวละคร 1
Sayu เป็นคนตัวเล็กและปราดเปรียว  แต่นี่กลับเป็นสิ่งที่รบกวนจิตใจของเธอ...  คนที่อายุเท่า ๆ กัน แต่ละคนต่างพากันสูงขึ้น ๆ ส่วนตัวเธอกลับยังคงรูปร่างเหมือนเด็กน้อย ความสูงของเธอไม่เปลี่ยนแปลงเลยแม้แต่นิดเดียว  Sayu ร้อนใจกับเรื่องนี้มาก  แต่ละวันที่ผ่านไป ดูเหมือนโลกก็ยังเติบโตสูงขึ้น มีแต่ตัวเธอที่ยังคงตัวเล็กกระจิริด  เรื่องความสูงกลายมาเป็นสิ่งที่ Sayu หมกมุ่น  "ขอแค่นอนให้มากพอ ฉันจะต้องสูงขึ้นอย่างแน่นอน!"  เธอเชื่อแบบนี้ และพยายามหาโอกาสนอนหลับให้ได้มากที่สุด ถ้าไม่มีโอกาสก็สร้างโอกาสขึ้นเอง ถ้าสภาพแวดล้อมไม่อำนวย เธอก็จัดแจงให้ลงตัวจนได้  ซึ่งคนรอบข้างมักจะไม่เข้าไปรบกวน Sayu เพียงเพราะทนไม่ไหวแต่อย่างใด  ดังนั้นในตอนนี้ Sayu จึงพัฒนาไปจนถึงขั้นที่สามารถหลับได้แม้ในขณะที่ยืนอยู่แล้ว
เรื่องราวของตัวละคร 2
ถึงแม้วิชานินจาที่ Sayu เรียนรู้ทั้งหมดนั้นจะไม่ได้มีพลังในการต่อสู้มากนัก แต่กลับมีประโยชน์ต่อเรื่องความขี้เกียจของเธอเป็นอย่างมาก  เธอเป็นผู้เชี่ยวชาญในด้านการซ่อนตัวและลบร่องรอย หากเธอคิดจะซ่อนขึ้นมาล่ะก็ คนธรรมดาทั่วไปไม่มีทางหาเจอแน่นอน  แต่ไม่ว่าปริศนาจะยากแค่ไหนก็ย่อมมีคำตอบ และไม่ว่าสมบัติจะซ่อนดีสักแค่ไหนก็ย่อมมีเบาะแสหลงเหลืออยู่ Sayu เองก็เช่นเดียวกัน  หากรู้จักกันนานมากพอ ก็จะเข้าใจในนิสัยและความชอบของเธอ การหาตัวเธอให้เจอ ก็ดูเหมือนจะไม่ใช่เรื่องยากอีกต่อไป  ตัวอย่างเช่น ถ้าไปที่ห้องของ Sayu ในตอนเช้าและยกผ้าห่มขึ้น ก็จะเจอเธอที่นอนงัวเงียอยู่บนเตียง  ในตอนกลางวัน สามารถไปดูที่ต้นไม้ใกล้ ๆ ศาลเจ้าได้ ไม่แน่ว่าอาจจะเจอสิ่งที่คาดไม่ถึงก็เป็นได้  ส่วนตอนกลางคืนนั้น การตามหาตัว Sayu น่าจะยากกว่า แต่ถ้าไปซุ่มรอในบ้านของเธอ ก็อาจจะเป็นวิธีที่ใช้ได้เลย  แต่อย่าลืมว่า ถ้าไม่จำเป็นก็โปรดอย่ารบกวนการเจริญเติบโตและการสูงขึ้นของ Sayu จะดีกว่า  แม้แต่กระต่ายก็สามารถกัดคนได้เมื่อถูกต้อนจนมุม แล้วถ้า Sayu เดือดขึ้นมาล่ะ...ไม่แน่ว่าอาจจะกัดคุณเหมือนกันก็ได้นะ?
เรื่องราวของตัวละคร 3
จะว่าไปแล้วการตามหา Sayu จนเจอก็ไม่ได้หมายความว่า จะให้เธอยอมไปทำงานได้หรอกนะ  อีกอย่างงานของ Sayu ที่ Shuumatsuban ก็ไม่ใช่งานประจำในรูปแบบที่ตายตัว แต่เป็นงานที่เกิดขึ้นตามโอกาสมากกว่า  ดังนั้น จึงเกิดเหตุการณ์แบบนี้ขึ้น:  เมื่อมีการมอบหมายภารกิจใหม่ เธออาจไม่ได้อยู่ในสถานที่แห่งนั้น  กว่าจะหาเธอจนเจอ ก็มักจะได้คนที่อยู่หน้างาน ซึ่งเหมาะสมกว่า มารับปฏิบัติภารกิจไปเสียแล้ว  แต่ถ้าไม่มีคนที่เหมาะสมคนอื่นนอกจาก Sayu ล่ะก็ เธอก็จะยิ่งแอบชิ่งหนีไป เพื่อไม่ให้ถูกมอบหมายภารกิจ  หาก...นำเอาวิชานินจาที่แกร่งกล้ามาใช้กับงานล่ะก็ Sayu คงจะมีผลงานใน Shuumatsuban ที่ยอดเยี่ยมมากทีเดียว
เรื่องราวของตัวละคร 4
Sayu เป็นผู้สืบทอดคนสุดท้ายของวิชานินจา...Yoohoo Art  ในโรงเรียนวิชานินจาที่ขึ้นชื่อเรื่องการหยอกล้อศัตรูแห่งนี้ สิ่งที่ Sayu ได้เรียนรู้ มีเพียงวิชานินจาอย่าง การหลบหนี และการสลับร่างเท่านั้น  ซึ่งวิชานินจาเหล่านี้ไม่มีประโยชน์ในการต่อสู้มากนัก แต่ก็มีความน่าชื่นชมที่ไม่อาจปฏิเสธได้  ภาพเงาคนหายวับไปในพริบตาท่ามกลางใบไม้ที่ร่วงหล่น และเมื่อสายลมพัดมาอย่างแผ่วเบา ทันใดนั้นก็มีว่าวตัวหนึ่ง...ปรากฏขึ้นบนพื้น ฉากที่น่าทึ่งนี้ เปรียบได้กับการแสดงทางศิลปะเลยทีเดียว  ดังนั้นทุกครั้งที่มีเทศกาล Sayu ก็จะถูกเชิญไปตามสถานที่ต่าง ๆ เพื่อทำการแสดงวิชานินจาสุดลึกลับของเธอ  และถ้า Yoimiya ที่ตามหาตัวเธออยู่โผล่มา Sayu ก็พอจะหาวิธีซ่อนตัวได้  แต่ถ้าคนที่มาคือท่าน Guuji Yae ล่ะก็ Sayu คงไม่กล้าขัดขืน  ลำพังวิชาการสลับร่างของนินจานั้น ไม่สามารถรอดพ้นจากสายตาของท่านผู้นั้นไปได้ และการซ่อนลมหายใจก็ไม่ได้ช่วยให้หลุดพ้นจากเงื้อมมือของท่านผู้นั้นได้เช่นกัน  ส่วนการวิ่งหนีไปดื้อ ๆ ยิ่งไม่ได้ผลไปกันใหญ่ เพราะอาจจะทำให้ท่าน Guuji Yae โกรธเอาได้...  โชคดีที่สถานการณ์ที่ต้องให้ท่าน Guuji Yae ออกโรงเองนั้นค่อนข้างน้อย  และดีที่ส่วนใหญ่ Sayu จะสามารถหนีไปได้อย่างไร้ร่องรอยเสมอ
เรื่องราวของตัวละคร 5
นับตั้งแต่จำความได้ Sayu ก็เรียนรู้วิชานินจากับท่านอาจารย์ใน Shuumatsuban แล้ว  ถึงแม้ Shuumatsuban จะเป็นองค์กรที่ทำงานอยู่ใต้เงามืด แต่พวกผู้ใหญ่ต่างดูแลเอาใจใส่ Sayu ในวัยเด็กเป็นอย่างดี  "การพึ่งพาผู้อื่นมากเกินไป ไม่ใช่เรื่องที่ดีสำหรับนินจา"  เมื่อ Sayu เจอปัญหาติดขัดในการเรียนรู้วิชานินจา ท่านอาจารย์ก็สังเกตเห็นถึงสถานการณ์ของเธอ และแอบคิดอย่างเงียบ ๆ ว่า  หลายปีผ่านไป Sayu เติบโตขึ้นอย่างมั่นคง เมื่อถึงเวลาที่ความสามารถของเธอ แข็งแกร่งพอที่จะปกป้องตัวเองได้ อาจารย์ก็คงเลือกที่จะจากไปอย่างเงียบ ๆ  สัตว์ที่พลัดพรากจากพ่อแม่จะเติบโตอย่างรวดเร็ว อาจารย์ก็หวังว่า Sayu จะเป็นเช่นนั้น  ซึ่งนินจาสาวไม่ได้ทำให้อาจารย์ของเธอต้องผิดหวัง หลังจากนั้นไม่นาน Sayu ก็ได้รับ "วิชั่น"   และเธอก็ทำงานอยู่ใน Shuumatsuban อย่าง...เกียจคร้าน  Sayu มักจะยุ่งอยู่กับการนอนหลับและซ่อนตัวจากผู้คน หากมองในมุมนี้ เธอก็มีสิ่งที่ต้องทำอยู่มากมาย  บางครั้งในช่วงที่ว่าง ๆ เธอก็จะมองดูแสงจันทร์อยู่คนเดียว และรู้สึกสับสนอยู่ในใจลึก ๆ  คนที่อยู่เคียงข้างเรามาตลอด ที่สุดแล้วก็ต้องจากไปในสักวัน... ชีวิตคนเราถูกกำหนดไว้แบบนี้งั้นเหรอ?  แต่บางที สักวันนึงฉันอาจจะได้พบกับคนที่จะอยู่เคียงข้างฉันตลอดไปก็ได้นะ  พอคิดไปเรื่อย ๆ นินจาตัวน้อยก็ผล็อยหลับไปเสียแล้ว...
มินิมูจิน่า
ว่ากันว่าชุดของ Sayu นั้นเป็นของขวัญที่อาจารย์มอบให้เธอ  ซึ่งรูปแบบนั้นอ้างอิงมาจากรูปร่างของสัตว์เล็กอย่าง "มูจิน่า" และบรรจงเลือกสีที่ Sayu ชอบเป็นพิเศษด้วย  เมื่อสวมใส่แล้วทั้งเบาและกระฉับกระเฉง เหมาะกับนินจาเป็นที่สุด  Sayu ชอบหมวกขนาดใหญ่ที่ติดกับตัวเสื้อมาก เพราะมันให้ความรู้สึกที่ปลอดภัย  ส่วนหางยาว ๆ นั่นก็ออกแบบมาเพื่อให้ Sayu สามารถรักษาสมดุลในการทรงตัวบนต้นไม้ได้อย่างสะดวก  ข้อเสียเพียงอย่างเดียวของชุดนี้ก็คือ...ชุดนี้ดูเหมือนกับทานูกิมากเกินไป Sayu จึงมักจะถูกเข้าใจผิดอยู่บ่อย ๆ  ในตอนแรก เธอจะอธิบายกับอีกฝ่ายอย่างจริงจังว่า:  "ฉันไม่ใช่ทานูกิ ฉันคือ Sayu"  แต่เมื่อเวลาผ่านไป เหตุการณ์แบบนี้เกิดขึ้นบ่อยครั้งเสียจน Sayu เกลียดทานูกิไปเลย  ทุกวันนี้ ถ้าเกิดเรื่องแบบนี้ขึ้นอีกล่ะก็ Sayu จะหน้าบึ้งตึงด้วยความโกรธ  ดังนั้นถ้าอยากจะเข้ากับ Sayu ได้ล่ะก็ โปรดจำสิ่งต่อไปนี้เอาไว้ให้ดี:   Sayu ไม่ใช่ทานูกิ แต่ Sayu ก็คือ Sayu  ชุดก็ไม่ใช่ชุดทานูกิ แต่เป็นชุดมินิมูจิน่า
วิชั่น
นี่คือเรื่องราวของ Sayu ขณะที่เธอเพิ่งเริ่มใช้ชีวิตตามลำพัง  บรรดาสิ่งมีชีวิตที่อ่อนแอและเดินอยู่ในโลกนี้เพียงลำพัง คงหลีกเลี่ยงไม่ได้ที่จะต้องตกอยู่ในสถานการณ์ที่น่าหวาดกลัว สิ่งเดียวที่จะทำให้เข้าใจว่ามันเป็นอย่างไรได้ ก็คือต้องได้รับประสบการณ์นั่นเอง  Sayu เองก็เป็นเช่นนั้น เธอเชี่ยวชาญในการสังเกตและหลบหนี ซึ่งเธอรู้ดีว่าตัวเองไม่เหมาะกับการต่อสู้  ด้วยรูปร่างที่เล็กเกินไป หากจะพูดในแง่ของพละกำลังแล้ว ถือว่าไม่มีข้อได้เปรียบเอาเสียเลย ซึ่งวิชานินจาก็ไม่ได้มีประโยชน์ในการต่อสู้มากนัก  ภารกิจไม่มีทางมานั่งรอให้นินจาเติบโต แต่จะมาในทันทีทันใดต่างหาก ในโลกที่แสนวุ่นวายนี้ Sayu ก็ตกอยู่ในความยุ่งเหยิงจากงานที่ไม่ได้สำคัญอะไรเลยเช่นกัน  ท่ามกลางศัตรูที่แข็งแกร่ง เธอจึงต้องพยายามอย่างเต็มที่ถึงจะสามารถหนีออกมาได้ เพื่อที่จะกลับมารายงานข้อมูลได้อย่างปลอดภัย ซึ่งดูเหมือนเธอจะต้องทุ่มเทอย่างสุดความสามารถเลยทีเดียว   Sayu ที่หมดแรงและบาดเจ็บจนแทบจะเป็นลมนั้น กลับมีเรื่องหนึ่งที่ค้างคาอยู่ในใจของเธอ:  "การมีกำลังที่แข็งแกร่ง ไม่ได้หมายความว่าจะสามารถเอาชนะทุกสิ่งได้ ผู้ที่อ่อนแอก็มีทางเอาตัวรอดในแบบของตัวเอง เป็นเพราะอ่อนแอ จึงต้องคอยสังเกตช่วงเวลาที่มองไม่เห็น ซึ่งจะสามารถเปลี่ยนแปลงโชคชะตาได้... โอกาสที่จะหนีจากที่นี่นั้นมีน้อยมาก แต่วิชานินจาของฉันถูกสร้างขึ้นมาเพื่อช่วงเวลาแบบนี้นี่แหละ"  แล้วเธอก็หายตัวไปในชั่วพริบตาขณะที่ใบไม้ร่วงลงมา พวกที่ไล่ตามเธอต่างแทบไม่อยากเชื่อสายตา นินจาตัวน้อยหายตัวไปราวกับฝุ่นในสายลม  เช้าวันรุ่งขึ้น Sayu พยายามตื่นขึ้นมา และพบว่ากระเป๋านินจาที่ผูกอยู่ที่ขาของเธอได้หายไปนานแล้ว  แต่ก็ได้มีสิ่งประหลาดได้ปรากฏขึ้นในตำแหน่งเดียวกัน...ซึ่งก็คือ "วิชั่น" ที่เปล่งประกายในยามพระอาทิตย์ขึ้น  ทุกวันนี้ Sayu สามารถกวัดแกว่งดาบใหญ่ที่สูงกว่าตัวเองได้ด้วยพลังแห่ง "วิชั่น" และไม่จำเป็นต้องกลัวการต่อสู้ในโลกที่แสนโกลาหลนี้อีกต่อไป  เพียงแค่ เรื่องกลุ้มใจเกี่ยวกับตัวของ Sayu เองยังไม่ได้รับการแก้ไข  สำหรับเรื่องความสูงนี้ ดูเหมือนแม้แต่ "วิชั่น" เองก็จนปัญญาเช่นกัน
