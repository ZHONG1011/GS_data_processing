Husk of Opulent Dreams
เพิ่มพลังป้องกัน 30%
ตัวละครที่สวมใส่เซ็ตอาร์ติแฟกต์นี้จะได้รับเอฟเฟกต์ Curiosity ภายใต้สถานการณ์ต่อไปนี้: ในขณะที่อยู่ในการต่อสู้ จะได้รับหนึ่งชั้นหลังจากโจมตีถูกศัตรูด้วยธาตุหิน โดยจะเกิดขึ้นได้มากสุดหนึ่งครั้ง ในทุก 0.3 วินาที; เมื่ออยู่ในทีมแต่ไม่ได้อยู่ในการต่อสู้ ในทุก 3 วินาที จะได้รับหนึ่งชั้น โดยที่ Curiosity จะสามารถซ้อนทับได้มากสุด 4 ชั้น ซึ่งแต่ละชั้นจะมอบโบนัสพลังป้องกัน 6% และโบนัสความเสียหายธาตุหิน 6% และในทุก 6 วินาที หากไม่ได้รับเอฟเฟกต์ Curiosity จะสูญเสียหนึ่งชั้น
Bloom Times
เครื่องประดับสีทองอันเล็ก ในรูปทรงดอกไม้หกกลีบที่ไม่มีวันโรยรา ซึ่งเป็นเหมือนสัญลักษณ์แห่งความรุ่งโรจน์ในโลกมนุษย์ที่คงอยู่เพียงชั่วคราว
 สิ่งที่ฉันเห็นในความฝันคือภาพมายาที่เต้นระบำอยู่ใต้แสงจันทร์ ซึ่งคล้ายกับเด็กหนุ่มที่เหมือนกับกระดาษเปล่าในอดีตอันไกลโพ้น นอกจากนี้ยังดูเหมือนจะเป็นตัวตนที่เปราะบางและบริสุทธิ์ ซึ่งจะเปิดเผยออกมาในตอนสุดท้าย หลังจากความขุ่นเคืองและความทุกข์ทรมานทั้งหมดสลายหายไปจนหมดสิ้น  ผู้พเนจรไม่รู้ว่าตัวเองมีความสามารถในการฝัน และคิดว่านี่อาจเป็นกลอุบายของพวกนักวิชาการ หรืออาจเป็นการต่อต้านที่ไม่ควรค่าแก่การพูดถึงของหัวใจดวงนั้น  "คุณเคยได้รับ 'หัวใจ' ที่คุณเคยฝันถึงมาโดยตลอด" "แต่นั่นเป็นเพียงเครื่องมือสำหรับการโกหกและการหลอกลวง" "แต่ในวันนี้ ในที่สุดคุณจะได้รับสิ่งควรเป็นของคุณอย่างแท้จริงสักที" "ร่างที่รวมกันเพียงชั่วคราวนี้ยังสามารถแสวงหาอำนาจทางโลกได้อีกด้วย"  "อย่างไรก็ตาม นี่เป็นเพียงความฝันอันรุ่งโรจน์เพียงเพียงชั่วครู่เท่านั้น" "และวันหนึ่งมันก็จะล่องลอยไปท่ามกลางเสียงถอนหายใจของผืนทวีปที่ทุกข์ระทม" ไม่รู้ว่ามันเป็น "เขา" ในอนาคต หรือตัวตนของ "เขา" ในอดีตที่พูดเอาไว้เช่นนั้น เดิมทีผู้พเนจรไม่ได้สนใจเรื่องนั้นเลย เมื่อตื่นจากความฝัน สิ่งที่สลายหายไปไม่ใช่ตัวเขา แต่กลับเป็นอนาคตที่ล่องลอยนั่น
Plume of Luxury
สัญลักษณ์รูปขนนกที่นำมาจากโถงอันเงียบสงบ เป็นเพราะความเมตตาของผู้สร้าง มันจึงถูกทิ้งให้หลับใหลอยู่ในห้องโถงนั้น
 ซามูไรนอกคอกที่เดินทางร่อนเร่มานานหลายปีไม่นึกถึงมันอีกต่อไป แต่เมื่อหลับตาลง กลับยังคงมองเห็นคืนเดือนหงายแห่ง Tatarasuna และเปลวเพลิงที่ลุกไหม้ รองผู้บังคับบัญชาหนุ่มแสนใจดีพูดว่า: "เครื่องประดับทองชิ้นนี้เป็นเครื่องพิสูจน์ตัวตนที่ท่านโชกุนมอบให้" "แต่เมื่อคุณเดินทางอยู่บนโลก หากไม่จำเป็นจริง ๆ" "อย่าเปิดเผยตัวตนของตนเองให้ผู้อื่นล่วงรู้เป็นอันขาด" หน่วยข่าวกรองโชกุนผู้แข็งกร้าวพูดขึ้นว่า: "เครื่องประดับทองนี้เป็นเครื่องพิสูจน์ตัวตนที่ท่านโชกุนมอบให้" "แต่คุณไม่ใช่ทั้งมนุษย์และเครื่องกล" "ฉันจึงต้องจัดการกับคุณแบบนี้ โปรดอย่าได้โกรธแค้นกันเลย!"  ซามูไรนอกคอกผู้ละทิ้งวันวานไม่นึกถึงมันอีกต่อไป แต่ในตอนที่กุมหูไว้ เขากลับยังได้ยินเสียงลมพายุและฝนฟ้ากระหน่ำในปีนั้น ดวงตาที่คาดหวังคู่หนึ่งพูดว่า: "เครื่องประดับทองชิ้นนี้เป็นเครื่องพิสูจน์ตัวตนที่ท่านโชกุนมอบให้" "จะต้องช่วยผู้คนจากสายน้ำและเปลวไฟได้แน่"  มิโกะแสนงดงามและมีชีวิตชีวาพูดว่า: "เครื่องประดับทองชิ้นนี้เป็นเครื่องพิสูจน์ตัวตนที่ท่านโชกุนมอบให้" "โชกุนไม่มีทางทอดทิ้งคุณไปแน่" "และฉันก็จะพยายามอย่างสุดความสามารถ ที่จะส่งคนมาช่วย..."  ...…อย่างไรก็ตาม ในที่สุดขนของลูกศรสีทองก็ถูกปกคลุมไปด้วยฝุ่น เรื่องราวทั้งหมดถูกเผาด้วยเปลวไฟแห่งกรรมจนไม่หลงเหลือสิ่งใดไว้
Song of Life
สำหรับ Inazuma แล้ว สิ่งนี้เป็นเพียงไอเทมขนาดเล็กที่นำเข้ามาจากต่างแดน ซึ่งชิ้นส่วนของแกนหลักกลไกได้ถูกถอดออกแล้ว ตัวเข็มของมันจึงไม่หมุนอีกต่อไป
 เดิมทีเขาเกิดมาเพื่อเป็นที่บรรจุของ "หัวใจ" แต่กลับหลั่งน้ำตาออกมาในความฝัน ผู้สร้างรู้สึกไร้ซึ่งหนทาง: ไม่ว่าเขาจะเป็นเครื่องกลหรือมนุษย์ เขาก็เปราะบางเกินไป  ผู้สร้างไม่อาจตัดใจทำลายเขาได้ลง จึงปล่อยให้เขาหลับลึกต่อไป ผลงานที่ตามมาของเธอก็ได้ละทิ้งการออกแบบเพื่อให้เป็นที่บรรจุของหัวใจนั้นไป หลังจากนั้นไม่นาน เนื่องจากไม่มีที่จัดเก็บ "หลักฐาน" อันสูงส่งและมีชื่อเสียงที่สุดในโลก เขาจึงถูกส่งไปยังศาลเจ้าขนาดใหญ่บนภูเขา Yougou  หลังจากนั้นหุ่นเชิดที่งดงามก็ตื่นขึ้น และเริ่มเดินเตร็ดเตร่ไปทั่ว เขาได้พบเห็นหัวใจมากมาย ได้พบเห็นหัวใจที่เมตตา หัวใจที่ซื่อสัตย์ หัวใจที่มั่นคง หัวใจที่นุ่มนวล... หุ่นเชิดก็ปรารถนาที่จะมีหัวใจเช่นกัน  หลังจากนั้น หุ่นเชิดที่งดงามก็ได้รับ "หัวใจ" ดวงนั้น และนั่นคือ จุดประสงค์ของการเกิดและการดำรงอยู่ของเขา แต่ว่า มันกลับไม่ใช่สิ่งที่หุ่นเชิดต้องการอย่างแท้จริง เพราะไม่ได้บรรจุพรใด ๆ เอาไว้ เป็นเพียงเครื่องบูชาที่ถูกห่อหุ้มด้วยเปลือกนอกที่ดูเป็นมิตร ทว่าภายในกลับเต็มไปด้วยความเห็นแก่ตัว ความหน้าซื่อใจคด เล่ห์เหลี่ยม และคำสาปแช่งก็เท่านั้น  ความดีและความชั่วล้วนเป็นเสียงจากสรรพสิ่ง ทั้งไร้ประโยชน์และเป็นเสียงที่อึกทึกน่ารำคาญ แต่เพียงแค่ขุดเอา "หัวใจ" ดวงนี้ออกมา เขาก็จะสัมผัสถึงความรู้สึกใดไม่ได้อีก...
Calabash of Awakening
น้ำเต้าที่ทาสีดำและตกแต่งด้วยผงสีทอง จนมองไม่เห็นสีดั้งเดิมของมัน ดูเหมือนหน้าที่หลักของมันคือใช้เป็นอุปกรณ์ประกอบการแสดง
 Amenoma, Futsu, Isshin, Hyakume, Senju เคยเป็นสายทั้งห้าของ Raiden Gokaden แห่ง Inazuma แต่ในปัจจุบันมีเพียง Amenoma เพียงสายเดียวเท่านั้น ที่ยังมีอาจารย์และศิษย์สืบทอด สาย Isshin ก็แทบจะนับไม่ได้ว่ายังมีรุ่นหลังที่ยังหลงเหลืออยู่ ในสายตาของชาวบ้านแล้ว นี่เป็นเพียงผลลัพธ์ที่หลีกเลี่ยงไม่ได้จากกาลเวลาที่แปรผันไป แต่พวกเขากลับไม่เคยสงสัยเลยว่าการเสื่อมสลายอย่างกะทันหันเช่นนี้ อาจมีบางอย่างที่ซ่อนเร้นอยู่  ผู้พเนจรไม่มีทางที่จะยอมรับ ว่าทั้งหมดทั้งมวลที่ทำลงไปก็เพื่อแก้แค้นช่างตีดาบ และก็ไม่มีทางเอ่ยถึงเหตุผล ที่แผนการดำเนินไปเพียงครึ่งเดียว ตัวเขาก็รู้สึกหมดความสนใจขึ้นมาอย่างกะทันหัน เขาใช้น้ำเสียงที่เรียนรู้จากนักวิชาการบางคนพูดออกมาว่า: "ทั้งหมดนี้ เป็นเพียงการทดลองเล็ก ๆ น้อย ๆ เกี่ยวกับธรรมชาติของมนุษย์"  ในละครดั้งเดิมของ Inazuma มีตัวละครประเภทหนึ่งที่ถูกเรียกว่า "Kunikuzushi" ตัวละครดังกล่าวมักเป็นผู้วางแผนกลยุทธ์ เพื่อเข้ายึดครองประเทศต่าง ๆ ในตอนสุดท้ายของการเดินทาง เขาได้เลือกชื่อนี้ด้วยเจตจำนงของเขาเอง และชื่อที่เขาเคยใช้มัน แม้แต่ตัวเขาเองก็จำมันไม่ได้แล้ว  ละครดั้งเดิมของ Inazuma มักนำชื่อฉากละครสามองก์มาเชื่อมโยงกันเป็นชื่อละคร อาทิเช่น ชื่อฉากละครทั้งสามมีอยู่ว่า "Sumirezome," "Sangetsu," และ "Kogetsukan" ก็จะรวมกันเป็นละครเรื่อง "Sumirezome Sangetsu Kogetsukan" เป็นต้น บางทีอาจมีสักวันหนึ่งที่ทุกสิ่งที่ร่างนี้เคยประสบพบเจอ ได้กลายเป็นเรื่องเล่าปากต่อปากของผู้คน และกลายเป็นความทรงจำอันห่างไกลที่ไหลผ่านกระแสพลังงาน แต่ทว่าในตอนนี้ ฉากละครทั้งสามของเขายังคงทำการแสดงอยู่
Skeletal Hat
หมวกที่คนพเนจรใช้กำบังแดดและฝนระหว่างเดินทาง ซึ่งต่อมาได้กลายมาเป็นอุปกรณ์สำหรับปิดบังใบหน้าและซ่อนอารมณ์ความรู้สึก
 "ผู้พเนจร ผู้พเนจร คุณจะไปไหน?" เด็กหนุ่มพเนจรถูกเด็กน้อยตะโกนเรียกให้หยุด เขาคือลูกของช่างฝีมือแห่ง Tatarasuna แม้จะป่วย แต่ดวงตาทั้งคู่กลับยังใสแจ๋วอยู่ เด็กหนุ่มบอกกับเด็กน้อยว่า ตนเองจำเป็นต้องไปเมือง Inazuma "แต่ว่าในตอนนี้ฝนตกหนักมาก พวกเขาบอกไว้ว่า คนที่จากไปก่อนหน้านี้ไม่เคยมีใครกลับมา!" เด็กหนุ่มกำลังจะเปิดปากพูด แต่สุดท้ายก็ทำได้แค่ยิ้มให้เด็กน้อย พอเขาเหยียบขึ้นเกาะนี้อีกครั้ง เด็กน้อยก็ได้หายไปอย่างไร้ร่องรอยเสียแล้ว  "ชาว Inazuma จะไปไหนเหรอ? นี่ไม่ใช่เรือที่นายจะขึ้นได้นะ!" เด็กหนุ่มพเนจรถูกคนพายเรือที่ท่าเรือขวางทาง ก่อนที่เด็กหนุ่มจะชักดาบออกมา ชายที่อยู่กับเขาเอื้อมมือไปหยุดเขาไว้ ชายคนนั้นบอกคนพายเรือว่า เด็กหนุ่มต่างแดนคนนี้มากับเขา "ที่แท้ก็เป็นแขกของท่านนี่เอง ฉันเสียมารยาทแล้วล่ะ" ชายคนนั้นยื่นเสื้อคลุมอุ่น ๆ ให้เด็กหนุ่ม แต่เด็กหนุ่มส่ายหน้า ในตอนนี้เขาแค่อยากรู้เพียงว่า เขาจะได้เจอสิ่งของที่น่าสนใจอะไรในระหว่างการเดินทางแสนยาวไกลของเขาในครั้งนี้  "นายท่าน ท่านจะไปที่ไหนเหรอ?" เด็กหนุ่มเกลียดคนเสียงดังเป็นที่สุด และเขาตบหน้าลูกน้องของเขาด้วยหลังมือ แต่เด็กหนุ่มก็ชอบสังเกตความตื่นตระหนกและทำอะไรไม่ถูกของมนุษย์ด้วยเช่นกัน อาจเป็นเพราะการแสดงออกที่เต็มไปด้วยอารมณ์นี้ เขาถึงได้รับลูกน้องที่โง่เขลานี้ไว้ข้างกาย เขาบอกชายตัวสั่นที่กำลังคุกเข่าอยู่บนพื้น ครั้งนี้มุ่งไปทางตะวันออกเพื่อไปที่ Mondstadt "รับทราบ จะไปแจ้งให้พวกทหารยามเตรียมการไว้เดี๋ยวนี้!" ทหารยามไม่ได้มีความจำเป็นแต่อย่างใด แต่เขาขี้เกียจที่จะพูดกับคนโง่เง่านี้ให้มากความ เขาสวมหมวกสานผู้พเนจรอีกครั้ง และเดินไปทางทิศตะวันออก  "เด็กน้อย เธอจะไปที่ไหนงั้นเหรอ?" เด็กหนุ่มที่กำลังจะกลับบ้านถูกหญิงชราเรียกให้หยุด เขาบอกกับหญิงชราว่า เขาจะไปทางทิศตะวันตก "จะไปที่เกาะ Yashiori งั้นเหรอ ไปทำอะไรที่นั่นกัน?" หญิงชราไม่ได้คิดมากอะไร แค่ช่วงนี้รู้สึกไม่ค่อยสงบเท่าไหร่ เด็กหนุ่มขอบคุณเธอที่เป็นห่วงด้วยรอยยิ้มที่จริงใจ และบอกว่าเขามีนัดกับคนอื่นแล้ว เรือลำน้อยแล่นเข้าฝั่งอย่างช้า ๆ หญิงสาวคนหนึ่งในชุดแปลกตายืนอยู่บนฝั่ง โยนลูกแก้วขนาดเล็กจากในระยะไกลไปให้เด็กหนุ่ม ชายหนุ่มรับลูกแก้วนั้นได้อย่างสบาย ๆ และเล็งมันไปที่ดวงอาทิตย์ตกสีเลือด
