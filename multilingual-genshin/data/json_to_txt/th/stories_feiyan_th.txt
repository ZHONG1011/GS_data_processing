ข้อมูลตัวละคร
Liyue เป็นท่าเรือที่ให้ความสำคัญกับสัญญาและการค้า และยังเป็นสถานที่ที่สั่งสมความมั่งคั่งอีกด้วย  พ่อค้าจากประเทศต่าง ๆ เข้ามาค้าขายที่นี่และได้สร้างความเจริญรุ่งเรืองให้กับ Liyue ขณะเดียวกันก็นำมาซึ่งข้อพิพาทต่าง ๆ มากมายเช่นกัน ดังนั้น "Tianquan" Ningguang จึงได้กำหนดกฎหมายและข้อบังคับโดยละเอียดขึ้นมา แต่ก็ไม่ใช่ทุกคนที่จะอดทนศึกษาอย่างละเอียด  ดังนั้นอาชีพ "ที่ปรึกษาด้านกฎหมาย" จึงได้ถือกำเนิดขึ้น พวกเขาคุ้นเคยกับกฎหมายของ Liyue เป็นอย่างดี และช่วยผู้คนแก้ไขข้อพิพาทเพื่อแลกกับค่าตอบแทน  Yanfei เป็นที่ปรึกษาด้านกฎหมายที่มีชื่อเสียงที่สุดใน Liyue  เธอมักจะต่อสู้เพื่อผลประโยชน์สูงสุดของลูกค้า ภายใต้ขอบเขตที่กฎหมายอนุญาต บางคนบอกว่าเธอคือ "กฎ" ของการเดินเหินใน Liyue ที่แท้จริง  แต่ในฐานะผู้ที่มีสายเลือดของสัตว์เวทผสมอยู่ และไม่ได้ทำสัญญากับท่านราชาแห่งหินซึ่งหาได้ค่อนข้างยากนั้น สิ่งที่ Yanfei ต้องการมากไปกว่านั้นคือการมีชีวิตที่อิสระและมีความสุข  สำหรับสิ่งที่เธอมักจะมีติดตัวเธออยู่เสมออย่าง "ประมวลกฎหมายแห่ง Liyue" และการทำงานเป็นผู้เชี่ยวชาญด้านกฎหมายนั้น Yanfei ได้อธิบายไว้ว่า...  "หากไม่อยากถูกผูกมัดด้วยกฎ คุณก็ต้องเข้าใจกฎทั้งหมดก่อน"
เรื่องราวของตัวละคร 1
ในฐานะที่ปรึกษาด้านกฎหมายที่ได้รับความนิยมที่สุดใน Liyue ค่าให้การปรึกษาของ Yanfei ก็สูงที่สุดเช่นกัน  แต่ถึงอย่างนั้น ก็ยังมีผู้คนมากมายที่ต้องการใช้บริการของเธอ เหล่าบรรดาพ่อค้าไม่ได้เสียดายค่าใช้จ่ายที่ต้องให้กับผู้ไกล่เกลี่ย แต่สิ่งที่พวกเขาคาดหวังและต้องการจากคนที่มาเป็นผู้ไกล่เกลี่ยข้อพิพาทนั้นค่อนข้างสูง  "ถึงต้องจ่ายมากหน่อยก็ไม่เป็นไร แต่เรื่องนี้จะต้องเป็นคุณ Yanfei จัดการเท่านั้น พวกเราถึงจะวางใจ"  หลาย ๆ คนได้แสดงความคิดเห็นถึง Yanfei เช่นนี้ ไม่เพียงเพราะ Yanfei เป็นคนที่ฉลาดคล่องแคล่ว, มีไหวพริบและพูดจาคมคายเท่านั้น แต่เป็นเพราะเธอใส่ใจกับรากฐานที่สำคัญของกฎหมายซึ่งก็คือ..."ความยุติธรรม" นั่นเอง  เรื่องที่เธอไกล่เกลี่ยมักจะจบลงด้วยดี และเหล่าพ่อค้าที่มีปัญหากันนั้นต่างก็ลดทิฐิที่มีต่อกันลงชั่วคราว  แม้ว่า Yanfei จะไม่ได้ทำสัญญากับราชาแห่งหินเอาไว้ แต่เธอก็ได้อุทิศตนเพื่อร่วมทำให้ Liyue สงบสุขและมั่นคงด้วยเช่นกัน
เรื่องราวของตัวละคร 2
ในฐานะที่ Yanfei เป็นที่ปรึกษากฎหมาย ยังมีบางสิ่งที่ไม่ถนัด เช่น ในส่วนของ "ข้อพิพาททางแพ่ง" ที่เกี่ยวข้องกับความรู้สึกและความรักในครอบครัว   ปัญหาการหย่าร้าง ปัญหาการดูแลเด็ก ปัญหาการสนับสนุนผู้สูงอายุ ปัญหาความสัมพันธ์... เป็นต้น   เรื่องภายในครอบครัวเป็นเรื่องยากที่เจ้าหน้าที่ผู้ซื่อสัตย์และยุติธรรมจะตัดสินได้ ในฐานะที่ Yanfei เติบโตมาด้วยความรักตั้งแต่เด็ก จึงเป็นเรื่องยากมากที่จะจัดการกับปัญหาเหล่านี้ เพราะนี่คือจุดบอดทางความรู้ของเธออย่างสิ้นเชิง  บางครั้งเธอรู้สึกว่าทั้งสองฝ่ายต่างมีเหตุผล และบางครั้งเธอก็รู้สึกว่าผิดทั้งสองฝ่าย ซึ่งถ้าเกี่ยวข้องกับข้อพิพาทเรื่องการเลี้ยงดู ยิ่งรู้สึกว่าไม่ว่าคุณจะไกล่เกลี่ยอย่างไร มันต่างจะทำให้เกิดเงามืดในจิตใจกับเด็กที่ไร้เดียงสา แม้ว่าการไกล่เกลี่ยจะสำเร็จลงได้ แต่ Yanfei ก็จะรู้สึกเหนื่อยมากเช่นกัน    "ฉันหวังว่าทุกคนจะเจอคนที่ใช่ จะได้ทนทุกข์กับปัญหาเรื่องนี้น้อยลงน่ะ"
เรื่องราวของตัวละคร 3
Yanfei มีความสัมพันธ์กับผู้คนใน Liyue อย่างกว้างขวาง นั่นเป็นเพราะว่าเธอเป็นคนที่มีความประนีประนอมสูงนั่นเอง   เมื่อคุณพูดคุยกับเธอไม่ต้องกังวลเลยว่าจะพูดอะไรที่ทำให้เธอโมโห คุณสามารถเข้ากับเธอได้ดีไม่ว่าคุณจะเป็นคนพูดเก่งหรือไม่ก็ตาม   และแน่นอน คุณอย่าได้พยายามเริ่มโต้เถียงหรือพูดคุยเกี่ยวกับวิชาชีพทางกฎหมายกับเธอ... เมื่อเธอเข้าสู่ "โหมดการทำงาน" แล้ว Yanfei จะทำให้ผู้คนมีความรู้สึกที่แตกต่างไปจากเดิมอย่างสิ้นเชิง  นอกจากนี้เนื่องจากศึกษาเกี่ยวกับกฎหมาย ทำให้ Yanfei มีนิสัยที่ "เข้มงวดมากเกินไป" เวลาที่พูดคุย Yanfei จะพยายามขจัดความคลุมเครือและช่องโหว่ในคำพูดให้มากที่สุดเท่าที่จะเป็นไปได้ ดูเหมือนว่าเธอจะพูดยืดเยื้อไปสักหน่อย แต่เมื่อเธอตระหนักว่าสิ่งนี้อาจทำให้อีกฝ่ายไม่พอใจ Yanfei มักจะเอาหนังสือเคาะหัวตัวเองด้วยความรำคาญ  อย่างไรก็ตาม ตราบใดที่เธอยังคงทุ่มเทเวลาให้กับหนังสือที่เกี่ยวข้องกับกฎหมายก็คงยากที่จะเปลี่ยนนิสัยนี้ได้
เรื่องราวของตัวละคร 4
เมื่อเรียนรู้เรื่องกฎหมาย Yanfei มักจะมองข้ามบทกฎหมายที่เย็นชา และไปมองจุดเริ่มต้นที่อยู่เบื้องหลังกฎเหล่านี้   เพราะอย่างนี้เธอถึงเป็นผู้เชี่ยวชาญด้านการอ่าน เพื่อความเข้าใจในการสื่อสารระหว่างบุคคล  อย่างเช่น มีครั้งหนึ่งนักเดินทางเจอ Yanfei และพูดกับเธอว่า "ฉันนึกไม่ถึงเลยว่าจะได้พบคุณที่นี่"  เดิมทีนี่ควรเป็นคำทักทายที่สามารถพบเห็นได้ทั่วไป แต่เมื่อมันเข้าหูของ Yanfei ความหมายของมันจะแตกต่างไปจากเดิมอย่างสิ้นเชิง   "ฉันนึกไม่ถึงว่าจะได้พบคุณที่นี่" หมายความว่านักเดินทาง "นึกถึง" ฉากที่จะได้เจอเธอ แล้วถ้าเป็นอย่างนั้นทำไมถึง "นึกไม่ถึง" ล่ะ? กล่าวได้เพียงว่านักเดินทางมี "ความคาดหวัง" ว่าเธอควรจะไปปรากฏตัวที่ไหน แต่ตอนนี้เธอกับอยู่ในสถานที่ตรงกันข้ามกับความคาดหวังนี้ แล้วความคาดหวังนี้มาจากไหนกัน? เป็นไปได้ไหมว่านักเดินทางคนนั้นจะแอบ "ติดตาม" เธออยู่?    "หรือจริง ๆ แล้วนักเดินทางนั้นห่วงใยฉัน... ?"   ในคืนนั้น Yanfei นอนพลิกตัวไปมาและไม่ได้หลับเลย
เรื่องราวของตัวละคร 5
สิ่งที่ล้ำค่าที่สุดของ Yanfei คือตาชั่งที่พ่อมอบให้เธอ   ว่ากันว่าตาชั่งนี้เป็นสมบัติที่ราชาแห่งหินมอบให้และสามารถชั่งน้ำหนักมูลค่าของทุกสิ่งได้ เพื่อความสะดวก Yanfei มักจะใช้ Mora เพื่อปรับสมดุล นั่นคือใช้ Mora เพื่อวัดมูลค่าของสิ่งของ   แน่นอนว่าเมื่อเวลาเปลี่ยนไปมูลค่าของสิ่งของหลายชิ้นก็ค่อย ๆ เปลี่ยนไปเช่นกัน ตาชั่งนี้สามารถวัดราคาของทุกอย่างได้ถูกต้องแค่ในตอนที่เริ่มใช้ Mora เท่านั้น และส่วนที่เหลือจะต้องได้รับการตัดสินด้วยความรู้ของ Yanfei เอง   ในระหว่างการชั่งน้ำหนักสิ่งของ Yanfei ยังสามารถสัมผัสได้ถึงการเปลี่ยนแปลงหลาย ๆ อย่างของท่าเรือ Liyue สิ่งของธรรมดาที่พบเห็นได้ทั่วไปเมื่อหลายพันปีก่อน แต่ปัจจุบันมีมูลค่าเป็นเงินจำนวนมาก และยังมีของที่หาได้ยากในเมื่อสิบปีก่อนแต่กลับพบเจอได้ทั่วไปในปัจจุบัน   ตาชั่งนี้ยังคอยเตือน Yanfei ว่าสิ่งของหลายอย่างไม่สามารถประเมินค่าด้วยมูลค่าทางโลกได้   Yanfei พยายามชั่งน้ำหนักมูลค่าของ "วิชั่น" แต่ไม่ว่าเธอจะใส่ Mora ไปเท่าไหร่ เธอก็ยังไม่สามารถปรับสมดุลได้เลย   จนกระทั่งเธอเท้าสะเอวอย่างหมดความอดทน เมื่อเธอวางกล่องหนังสือกฎหมายที่เธอคัดลอกเองลงไป ในที่สุดตาชั่งก็สมดุลสักที
ประมวลกฎหมายฉบับสุดท้าย
นี่เป็นหนังสือกฎหมายที่พิเศษที่สุดในเซ็ตหนังสือกฎหมายของ Yanfei   เมื่อเทียบกับหนังสือกฎหมายต่าง ๆ ที่ซับซ้อนและหนักขึ้นเรื่อย ๆ หนังสือเล่มนี้มีน้ำหนักเบาและบางอย่างไม่น่าเชื่อ   หลังจากเปิดดูแล้ว คุณจะพบว่านอกจากคำนำในหนังสือเล่มนี้ ยังมีการบันทึกทฤษฎีทางกฎหมายพื้นฐานไว้เพียงไม่กี่ข้อเท่านั้น   ในมุมมองของ Yanfei บางทีนี่อาจเป็นรูปแบบสุดท้ายของกฎหมายก็ได้ ในอนาคตอันไกลโพ้น กฎหมายได้ฝังรากลึกลงในหัวใจของผู้คน ทุกคนอาศัยอยู่ในโลกนี้อย่างเป็นมิตร อ่อนน้อมถ่อมตน และมีความสุข ศาลที่ไม่ได้รับคดีอาจมีผู้คนบางตาลง และหนังสือกฎหมายที่กองเป็นภูเขาต่างปกคลุมไปด้วยฝุ่น  ถึงแม้ว่ามันจะฟังดูห่างไกล แต่การที่จะมีชีวิตอยู่จนถึงวันนั้นก็ดูเหมือนจะไม่ใช่เรื่องยากสำหรับ Yanfei ผู้ที่มีเลือดของสัตว์เวทอยู่ในตัว   "แต่ลองคิดดูดี ๆ แล้ว ฉันก็จะต้องเผชิญกับวิกฤตการว่างงานน่ะสิ..."   แล้วในอนาคตฉันจะทำอะไรดีล่ะ?   หลังจากที่ได้ชมการแสดงร็อกของ Xinyan โดยบังเอิญ Yanfei ก็ถูกดึงดูดโดยดนตรีอันทันสมัยนี้ทันที   แต่การเรียนรู้การเล่นเครื่องดนตรีตั้งแต่เริ่มต้น ดูเหมือนจะยากสำหรับเธออยู่สักหน่อย ด้วยเหตุนี้ Yanfei จึงได้ศึกษาข้อมูลมากมาย และในที่สุดก็พบทางเลือกสำหรับตัวเธอเอง   ...ถ้ามีวันนั้นจริง ๆ ล่ะก็ไปเป็นแร็ปเปอร์ก็คงจะดีเหมือนกันนะ  สำหรับเธอที่สามารถท่องกฎของ Liyue ได้เป็นหมื่น ๆ คำภายในหนึ่งชั่วโมงอย่างน้อย "ความเร็วในการพูด" ของเธอก็น่าจะเป็นไปตามมาตรฐานของแร็ปเปอร์ล่ะนะ
วิชั่น
พ่อของ Yanfei เป็นสัตว์เวท ส่วนแม่ของเธอเป็นนักธุรกิจธรรมดาทั่วไป Yanfei เกิดในช่วงที่บ้านเมืองสงบสุข และไม่ได้ทำสัญญาไว้กับราชาแห่งหิน เพียงแค่ตกลงกับพ่อแม่ของเธอว่าจะ "ใช้ชีวิตให้มีความสุข" เท่านั้น  เธอเป็นผู้เชี่ยวชาญในการตีความกฎหมายชั้นนำของท่าเรือ Liyue เธอจะใช้ประโยชน์จากช่องโหว่ของกฎหมาย ซึ่งบางครั้งก็เพื่อตัวเธอเองและบางครั้งก็เพื่อคนอื่น  มีสัญญาณหลายอย่างที่บ่งบอกว่า Yanfei ไม่ใช่คนที่ปฏิบัติตามกฎ และเธอไม่ต้องการถูกผูกมัดกับกฎด้วย  แต่ในขณะที่เธอแสวงหาความสุขของตัวเองนั้น เธอก็ได้ทำให้ Liyue เปลี่ยนไปในทางที่ดีขึ้นเช่นกัน เธอใช้ประโยชน์จากช่องโหว่ของประมวลกฎหมาย แต่ไม่ได้ใช้ทำในสิ่งที่ไม่ดี  ทุก ๆ ปีเมื่อ Ningguang แห่ง "Tianquan" ตรวจสอบและปรับปรุงประมวลกฎหมาย เธอมักจะนึกถึงการกระทำของ Yanfei ราวกับว่า Yanfei เป็นผู้ตรวจสอบคุณภาพประมวลกฎหมายของ Liyue  พูดได้ว่า Yanfei กำลังทำให้กฎสมบูรณ์แบบมากขึ้นโดยที่เธอทุ่มเทไปน้อยที่สุด... นี่คือเหตุผลที่เธอไม่เคยถูกจับ จากการที่ใช้ประโยชน์จากช่องโหว่ของกฎหมายเลยสักครั้ง  Yanfei เชื่อว่า "ไม่มีกฎเกณฑ์ไม่สามารถทำอะไรที่สำเร็จได้" และสิ่งที่เธอคาดหวังก็คือ "ทำทุกอย่างได้ตามต้องการแต่ต้องไม่ทำผิดกฎ"   เหล่าเซียนและมนุษย์ปุถุชนใน Liyue ต่างปกป้อง Liyue ในรูปแบบของตัวเอง   Yanfei เองก็มีวิชั่นเช่นกัน... ซึ่งวิชั่นของเธอนั้นเทียบเท่ากับ "กฎ" ที่เธอเชื่อนั่นเอง
