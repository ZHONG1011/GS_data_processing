ข้อมูลตัวละคร
ตำแหน่งของ Thoma อย่างเป็นทางการในตระกูล Kamisato คือ พ่อบ้าน เขามีหน้าที่ในการทำความสะอาดและการทำอาหาร เป็นต้น  ทุกครั้งที่ปรากฏตัวที่ศูนย์บัญชาการสำนัก Yashiro ก็จะเห็น Thoma กำลังยุ่งอยู่กับการจัดการงานเหล่านี้อยู่เสมอ เขาสามารถทำงานต่าง ๆ ได้อย่างสมบูรณ์แบบ แม้แต่ Furuta แม่บ้านของตระกูล Kamisato ก็ยังยกย่องทักษะการจัดการภายในบ้านของเขา  ทว่าในเวลาส่วนมากแล้ว Thoma มักจะไม่ได้อยู่ในศูนย์บัญชาการสำนัก Yashiro แต่จะวิ่งวุ่นไปทั่วเพื่อจัดการภารกิจพิเศษบางอย่าง  เช่น: แก้ไขปัญหาที่สำนัก Yashiro พบเจอ, ไปขอข้อมูลต่าง ๆ แทนท่านผู้นำสำนัก และทำความปรารถนาของคุณหนูให้สำเร็จ เป็นต้น  Thoma ใช้วิธีการของตนเองเพื่อสืบสานอิทธิพลของสำนัก Yashiro อยู่ในมุมที่ไม่มีผู้ใดล่วงรู้มาโดยตลอด
เรื่องราวของตัวละคร 1
Thoma ดูเหมือนจะเป็นคนอารมณ์ดีมาตั้งแต่เกิด  ไม่ว่าจะเป็นชนชั้นสูงหรือจะเป็นพ่อค้าหาบเร่ริมถนน Thoma ก็สามารถหาโอกาสเข้าไปร่วมบทสนทนาและพูดคุยกับพวกเขาได้อย่างง่ายดาย  Thoma ที่เข้าสังคมเก่ง มีเครือข่ายที่กว้างขวางใน Inazuma ในตอนที่เขาเข้ามาที่ Inazuma เป็นครั้งแรก เขาใช้ความเข้าใจและทักษะในการสื่อสารของตัวเอง เพื่อสร้างมิตรภาพกับผู้คนที่ทำงานในอุตสาหกรรมต่าง ๆ มากมาย จนต่อมาหลาย ๆ คนจึงเริ่มที่จะเข้ามาทำความรู้จักกับ Thoma  ยิ่งคุณรู้จักผู้คนมากเท่าไร ก็ยิ่งได้ทรัพยากรมากขึ้นเท่านั้น Thoma ได้เรียนรู้ข้อมูลมากมายจากพวกเขาโดยตรง หรือทำ "การแลกเปลี่ยน" บางอย่างที่เป็นประโยชน์ต่อสำนัก Yashiro อย่างเงียบ ๆ  อย่างไรก็ตาม แม้ว่า Thoma จะมีเครือข่ายความสัมพันธ์ส่วนตัวขนาดใหญ่ แต่เขาไม่เคยใช้มันเพื่อผลประโยชน์ส่วนตัว และไม่เคยใช้นามของ สำนัก Yashiro บังคับผู้อื่นให้ทำสิ่งต่าง ๆ  การสื่อสารในวงกว้าง การตัดสินที่แม่นยำ วิธีการในการจัดการที่ถูกต้อง บางทีนี่อาจเป็นเหตุผลว่าทำไม Thoma ถึงสามารถเติบโตใน Inazuma ได้
เรื่องราวของตัวละคร 2
สิ่งที่ทุกคนคาดไม่ถึงก็คือ Thoma ที่มีหน้าตาหล่อเหลาแสนร่าเริงนั้น จะเป็นทาสสัตว์น่ารัก ๆ จนไม่สามารถต้านทานความน่ารักของพวกมันได้เลย  เมื่อออกไปข้างนอกในวันธรรมดา เขามักจะพกของขนมที่สัตว์สามารถกินได้ออกไปด้วยเสมอ พอเมื่อเขาพบเจอสุนัข และแมวจรจัดก็จะสามารถให้อาหารพวกมันได้ทันที  เมื่อเขาเห็นพวกมันเคี้ยวและกินอาหารเข้าไปคำใหญ่ Thoma เองก็อดไม่ได้ที่จะยิ้มออกมาเช่นกัน  ในมุมมองของ Thoma สัตว์เหล่านี้ก็เป็นส่วนหนึ่งของโลกนี้เช่นเดียวกับตัวเขา  แม้ว่าพวกมันจะดูไม่ได้โดดเด่นสะดุดตา แต่พวกมันก็กำลังพยายามอย่างมากที่จะมีชีวิตอยู่  ตราบใดที่ยังมีชีวิตอยู่ สักวันก็จะได้พบกับสิ่งดี ๆ แน่นอน... Thoma คิดแบบนั้นอยู่เสมอ  ถึงแม้ว่าพวกมันจะไม่เคยพบเจอสิ่งดี ๆ มาก่อน แต่เขาเองก็หวังว่า การปรากฏตัวของเขาจะเป็นเรื่องที่เรื่องดี ๆ สำหรับพวกมัน
เรื่องราวของตัวละคร 3
ในฐานะพ่อบ้านของตระกูล Kamisato Thoma สามารถเรียกได้ว่าเป็น "ผู้รอบรู้" ในด้านการจัดการภายในบ้าน  ไม่ว่าจะเป็นเรื่องการทำความสะอาด ทำอาหาร เย็บผ้า ทำสวน การดูแลหรือการเข้าสังคม เขาก็สามารถจัดการได้อย่างง่ายดาย  สำหรับ Thoma การจัดการภายในบ้านไม่ได้เป็นเพียงหน้าที่ความรับผิดชอบเท่านั้น แต่ยังเป็นงานอดิเรกของเขาอีกเช่นกัน  เขาจะทำความสะอาดห้องจนสะอาดเอี่ยมอ่องอยู่เสมอ และไม่เคยปล่อยให้เหลือฝุ่นเกาะอยู่บนราวบันไดเลยแม้นิดเดียว เขามีความสุขอย่างมากเมื่อได้เห็นสำนัก Yashiro สะอาดเอี่ยมอ่อง  บางทีอาจเป็นเพราะเพลิดเพลินไปกับความรู้สึกถึงความสำเร็จในตอนที่ทำความสะอาด ขอเพียงมีโอกาส Thoma ก็จะหยิบไม้กวาดหรือไม้ปัดฝุ่นขึ้นมาเพื่อทำความสะอาดสิ่งสกปรกทั้งหมดด้วยตนเอง  นอกจากนี้ เขายังดูแลการใช้ชีวิตประจำวันของเพื่อนร่วมงานที่อยู่รอบตัวเขาเป็นพิเศษอีกด้วย  มีครั้งหนึ่งในฤดูหนาวที่อุณหภูมิของ Inazuma ได้ลดลงอย่างกะทันหัน จนผู้คุ้มกันของสำนัก Yashiro เป็นหวัดขณะออกลาดตระเวน แล้วสองสามวันต่อมา ผู้คุ้มกันคนนั้นก็ได้รับเสื้อไหมพรมที่ Thoma ถักเองกับมือโดยไม่คาดคิด  เสื้อไหมพรมที่มีขนาดพอดิบพอดี จนทำให้ผู้คุ้มกันคนนั้นนึกถึงเสื้อผ้าที่เขาได้รับจากแม่ของเขาในทุกปีในช่วงฤดูหนาว ในตอนนี้แม่ของเขาอายุมากแล้ว จึงไม่ได้ส่งเสื้อผ้าให้เขามาหลายปี  เมื่อนึกถึงเรื่องนี้ ผู้คุ้มกันจึงขอลาหยุดยาว เพื่อกลับไปเยี่ยมญาติในบ้านเกิด ในวันที่เขากลับมา เขานำของฝากจากบ้านเกิดมาให้ Thoma และทั้งสองก็ได้กลายเป็นเพื่อนกัน
เรื่องราวของตัวละคร 4
พ่อของ Thoma เป็นชาวเมือง Inazuma ส่วนแม่ของเขาเป็นชาวเมือง Mondstadt  Thoma เติบโตขึ้นที่ Mondstadt เขาจึงคุ้นเคยกับบรรยากาศที่เสรีและมีความสุขของ Mondstadt มาตั้งแต่เด็ก เพราะเหตุนี้เขาจึงสามารถเข้ากับทุกคนได้อย่างง่ายดาย  อย่างไรก็ตาม เขาได้รับการสอนสั่งจากพ่อตั้งแต่ยังเป็นเด็ก จึงให้ความสำคัญกับคำว่า "ความภักดี" เป็นอย่างมาก  หลังจากที่พ่อของ Thoma กลับไปที่ Inazuma เขาจึงกังวลว่าพ่อของเขาจะหาไวน์ของ Mondstadt ดื่มไม่ได้อีก เขาจึงล่องเรือที่บรรทุกไวน์ Dandelion ไปยัง Inazuma เพียงลำพัง  แต่ระหว่างทางกลับเจอคลื่นยักษ์เข้า ทำให้เรือของเขาพลิกคว่ำ และ Thoma ก็ร่วงตกลงไปในทะเล โชคดีที่เขาที่ลอยไปเรื่อย ๆ โดยที่ไม่รู้เนื้อเรื่องตัว จนกระทั่งไปเกยตื้นบนชายหาดของ Inazuma  ในตอนนั้น Thoma ไม่มีอะไรเหลือเลย ไม่มีแม้กระทั่งคนในครอบครัว แต่เขาก็ยังมองโลกในแง่ดี และเริ่มต้นชีวิตใหม่ใน Inazuma  อย่างไรก็ตาม ไม่ว่าเขาจะพยายามขนาดไหน แต่เขากลับหาพ่อของเขาที่ควรจะอยู่ใน Inazuma ไม่เจอซักที  แต่ในช่วงเวลาที่ยากลำบากที่สุด Thoma ก็ได้พบกับใครบางคนใน Inazuma ที่คู่ควรกับ "ความภักดี" ของเขา
เรื่องราวของตัวละคร 5
เนื่องจากสายเลือดจากต่างแดนที่ไหลเวียนอยู่ในร่างกายของเขา Thoma จึงมักถูกชาว Inazuma มองว่าเป็น "คนนอก" อยู่บ่อย ๆ  มีผู้คนทำท่าทางแปลก ๆ อยู่ข้างหน้า และมีเสียงซุบซิบนินทาอยู่ข้างหลังเขา ถึงอย่างนั้น Thoma ก็ไม่เคยแสดงความไม่พอใจใด ๆ และยิ้มให้กับทุกข้อสงสัยเหล่านั้นเสมอ  Thoma ได้รับการยอมรับว่าเป็นคนที่เป็นมิตรที่สุดในศูนย์บัญชาการสำนัก Yashiro แต่ในสายตาของคนนอก เขากลับถูกมองเป็นอีกอย่างหนึ่ง  "อย่าทำให้ Thoma ขุ่นเคือง! ไม่อย่างนั้นจะจัดการเรื่องต่าง ๆ ได้ยากขึ้น"  ไม่รู้ว่าตั้งแต่เมื่อไหร่กันที่คำพูดเหล่านี้ถูกแพร่กระจายออกไป และคนส่วนใหญ่ที่ได้ยินก็เชื่อตามนั้นโดยไม่คิดสงสัยเลยแม้แต่น้อย  สำหรับคนที่เคยเสียเปรียบให้ Thoma มักจะกลัวจนใจสั่นเมื่อเอ่ยถึงเขา:   "อย่าไปเชื่อเจ้าเด็กขี้โกหกนั่นเลย! ปกติก็ทำตัวเป็นมิตร ยิ้มแย้มแจ่มใสนั่นแหละ แต่แค่ฉันเม้มเงินก้อนเล็ก ๆ จากสำนัก Yashiro ไปเท่านั้น เขากลับ..."  ใช่แล้วล่ะ ถ้ามีใครกล้าทำร้าย และหาผลประโยชน์จากสำนัก Yashiro หรือไม่ให้เกียรติสองพี่น้องตระกูล Kamisato ล่ะก็ Thoma จะทำให้อีกฝ่ายต้องชดเชยในสิ่งที่ทำลงไปอย่างสาสมเลยทีเดียว  เขาถือว่านี่เป็นหน้าที่ และเป็นสิ่งที่เขาควรพยายามทำให้เต็มที่ แต่เขาไม่ชอบอวดความดีความชอบของตัวเองซักเท่าไหร่ แม้ว่าเขาจะถูกวิพากษ์วิจารณ์ถึงเรื่องนี้ เขาก็จะไม่คิดที่จะโต้แย้งอะไร  "เอาน่า จะไปสนเรื่องเล็ก ๆ น้อย ๆ พวกนี้ทำไมกันล่ะ? ใครอยากจะพูดว่าฉันเป็นคนยังไงก็ไม่สำคัญอะไรหรอกนะ ขอแค่มีคนที่เข้าใจฉัน และรู้ว่าฉันเป็นคนยังไงก็พอแล้วล่ะ"
ไม้ปัดฝุ่นเก่า ๆ
ไม้ปัดฝุ่นอันโปรดของ Thoma ได้ "ต่อสู้" ร่วมกับเขามาหลายสถานที่  น่าจะเพราะอยู่ด้วยกันมานานเกินไป จนตอนนี้ไม่ว่าจะดูแลทำความสะอาดยังไง มันก็ยังทั้งเก่าและดูมอมแมมอยู่ดี แต่ Thoma ก็ตัดใจทิ้งมันไม่ลง  Thoma ได้รับไม้ปัดฝุ่นอันนี้เป็นครั้งแรกตอนทำความสะอาดศูนย์บัญชาการสำนัก Yashiro ทันทีที่เขาเห็นมัน เขาจะนึกถึงช่วงเวลาที่ยากลำบากแต่มีความสุขขึ้นมาทันที  ในตอนนั้น Thoma ยังไม่มีความรู้ความเข้าใจในเทคนิคในการทำความสะอาดต่าง ๆ เขาที่ยังขาดประสบการณ์ มักจะยุ่งเรื่องทำความสะอาดจนถึงดึกดื่นค่อนคืนเสมอ  มีเพียงดวงจันทร์ที่อยู่เคียงข้าง เสียงแมลงในคืนฤดูร้อน และเสียงไม้ปัดฝุ่นทำความสะอาดกระทบคาน  การทำความสะอาดนั้นแบ่งออกเป็นหลายประเภท ตั้งแต่การทำความสะอาดง่าย ๆ ไปจนถึงการทำความสะอาดใหญ่ Thoma ก็เคยผ่านมาหมดแล้ว  ในตอนแรก เข้ารู้สึกว่างานพวกนี้มันช่างน่าเบื่อ แต่พอเริ่มชินกับมันแล้วก็พบว่า การทำความสะอาดนั้น ช่วยทำให้ผู้คนสงบจิตสงบใจ และคิดเรื่องต่าง ๆ ได้ละเอียดถี่ถ้วนขึ้น  เพราะงั้น Thoma จึงใช้ไม้ปัดฝุ่นอันนี้ทำงานมาจนถึงปัจจุบันนี้  ในขณะที่ปัดฝุ่นที่อยู่เบื้องหน้า เขาก็ได้ปัดฝุ่นที่ปกคลุมอยู่ในจิตใจออกไปด้วยใจที่สงบ และมั่นคงเช่นกัน
วิชั่น
ในช่วงปีแรกที่ยังอาศัยอยู่ใน Mondstadt Thoma เองก็ไม่มีความปรารถนาอะไรเป็นพิเศษ  ในทุกวันเขาจะตื่นมาพร้อมกับแสงแดดยามเช้าที่สาดส่อง และกลิ่นหอมสดชื่นของมวลดอกไม้ หลังจากรับประทานอาหารเช้าแล้ว เขาสามารถเลือกได้ว่าจะออกไปเดินเล่นสบาย ๆ ในเมือง หรือจะออกไปสำรวจผืนป่าอย่างอิสระ  ในสายตาของ Thoma ในสมัยนั้นมักจะคิดว่า มนุษย์ควรมีความสุขในการใช้ชีวิตแบบสบาย ๆ บางทีคงไม่มีอะไรดีไปกว่าการได้ใช้ชีวิตอย่างสงบสุขแบบนี้  ความสุขสงบแบบนี้กลับหายไปในตอนที่เขาถูกคลื่นลูกใหญ่ซัดเรือลำเล็กในขณะที่ข้ามผ่านมหาสมุทรไปยังประเทศที่ไม่คุ้นเคย  ที่นี่ เขาได้รับความช่วยเหลือจากผู้อื่น เลยเกิดความคิดที่จะ "ตอบแทน"  สิบปีก่อนเป็นช่วงที่ตระกูล Kamisato แห่งสำนัก Yashiro กำลังสูญเสียอำนาจ  Kamisato Ayato ที่มีส่วนเกี่ยวข้องในความขัดแย้งของการขึ้นเป็นผู้สืบทอดตระกูลอันเนื่องมาจากการเสียชีวิตของพ่อและแม่ ได้บอก Thoma ไว้ว่า  "สถานการณ์ใน Inazuma ตอนนี้ยังคงคลุมเครือ ปัญหาที่ตระกูล Kamisato ต้องพบเจอนับวันก็ยิ่งเพิ่มมากขึ้น นายเป็นคนที่รู้ดีที่สุด ว่าใครเป็นคนที่มีส่วนได้ส่วนเสียในเรื่องนี้ ถ้าไม่อยากถูกลากเข้ามาเกี่ยวข้องล่ะก็ ก็รีบจากไปซะเถอะ"  Thoma ที่ได้รับความช่วยเหลือมากมายจากตระกูล Kamisato จะจากไปแบบนี้ได้งั้นเหรอ? ถ้าเลือกที่จะจากไป หมายความว่าเขาก็จะได้กลับไปใช้ชีวิตปกติเรียบง่ายโดยโอบกอดความเสียใจ และความรู้สึกนี้ไปตลอดกาล  พายุกำลังใกล้เข้ามา Thoma เองก็ไม่ต่างอะไรกับใบไม้ที่ถูกพัดหมุนไปมาในวังวนคลื่น  แต่หลังจากพิจารณาอย่างถี่ถ้วนแล้ว คำตอบของ Thoma ก็คือ  "หากผมต้องจากไปในเวลาแบบนี้ ก็หมายความว่าผมได้ละทิ้งความภักดีที่มีไป พ่อสอนผมเสมอว่า ให้ผมเป็นคนที่ซื่อสัตย์และซื่อตรง ผมจะทำให้ดีที่สุดเพื่อนายท่านและคุณหนูใหญ่ เส้นทางที่พวกคุณทั้งสองต้องเดินต่อไปจากนี้ จำเป็นต้องมีผู้ช่วยอย่างผมแน่นอน"  เจตจำนงอันเร่าร้อน และความปรารถนาอันแรงกล้าที่ต้องการมอบความจงรักภักดี ได้ดึงดูดความสนใจของเหล่าทวยเทพ  ราวกับจะตอบสนองต่อเส้นทางที่ Thoma ได้เลือก ในค่ำคืนแห่งโชคชะตานี้แตกต่างออกไปจากทุกคืน เพราะข้างกายเขากลับปรากฏ "วิชั่น" สีแดงดุจเปลวเพลิงขึ้นมา
