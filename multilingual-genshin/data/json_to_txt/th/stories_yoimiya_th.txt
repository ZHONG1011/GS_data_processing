ข้อมูลตัวละคร
ชื่อของ Yoimiya เป็นที่รู้จักกันดีใน Hanamizaka  เธอเป็นผู้เชี่ยวชาญด้านดอกไม้ไฟที่เก่งที่สุดใน Inazuma และเป็นที่รู้จักในนาม "ราชินีแห่งเทศกาลฤดูร้อน"  Yoimiya ผู้สืบทอดของเสื้อคลุม "Naganohara" สามารถมอบประสบการณ์ที่ไม่มีใครเทียบได้กับผู้คน ด้วยดอกไม้ไฟอันตระการตาและเปลี่ยนแปลงตลอดเวลาของเธอ  นอกจากจะเป็นช่างฝีมือแล้ว เธอยังเป็น "พี่สาวผู้กล้า" ในสายตาของเด็ก ๆ หลายคนด้วย ไม่ว่าปัญหาจะใหญ่แค่ไหนพี่ Yoimiya ก็มีทางออกที่จะแก้ไขปัญหานั้น ๆ ได้เสมอ  ไม่ว่าจะเป็นภาพลวงตาของความกลัวหรือเงาของความเป็นจริงอันเยือกเย็น พวกมันทั้งหมดจะสลายหายไปภายใต้เวทมนตร์ของประกายแสงแห่งดอกไม้ไฟของพี่ Yoimiya  คนที่ได้รับการช่วยเหลือไม่ได้มีแค่เด็ก ๆ เท่านั้น ตราบใดที่เป็นคนที่เต็มใจจะระบายปัญหากับเธอ เธอก็พร้อมที่จะยื่นมือช่วยเหลือ และพยายามอย่างสุดความสามารถเพื่อช่วยให้ผ่านพ้นจากปัญหา  ดอกไม้ไฟที่งดงาม ประกายไฟอันอบอุ่น และแสงไฟที่เจิดจ้า ทั้งหมดนี้ต่างหมุนวนอยู่ในมือของ Yoimiya รอยยิ้มที่สดใสของเธอจะเป็นแรงบันดาลใจให้ผู้ที่เดินทางร่วมกับเธอ และส่องเส้นทางที่อยู่ข้างหน้าให้กับพวกเขา
เรื่องราวของตัวละคร 1
ดอกไม้ไฟเปรียบเสมือนสัญลักษณ์ของฤดูร้อนสำหรับ Inazuma  ในงานเฉลิมฉลองต่าง ๆ ที่จัดขึ้นเป็นประจำ มีการจัดกิจกรรมที่หลากหลาย และมีเพียงการแสดงดอกไม้ไฟเท่านั้นที่เป็นกิจกรรมที่จัดขึ้นในทุกงานไม่มีเปลี่ยนแปลง  เมื่อกว่าหนึ่งศตวรรษที่ผ่านมา สำนัก Yashiro เคยจัดงานแสดงดอกไม้ไฟอันตระการตาโดยมี "การรำลึกถึง" เป็นรูปแบบของงาน  ดอกไม้ไฟทั้งหมดจะถูกส่งต่อให้ตระกูลดอกไม้ไฟที่มีชื่อเสียงที่สุดในท้องถิ่นเพื่อเป็นเจ้าภาพในการจัด นี่คือที่มาของการแสดงดอกไม้ไฟ Naganohara  ตั้งแต่นั้นมาดอกไม้ไฟก็ได้รับความนิยมและ "การแสดงดอกไม้ไฟ Naganohara" ก็ค่อย ๆ กลายเป็นกิจกรรมที่ทุกคนต่างก็มาเข้าร่วม  ในระหว่างการแสดงดอกไม้ไฟ ทุกคนสามารถจุดดอกไม้ไฟที่พวกเขาชื่นชอบ และเจ้าของร้านดอกไม้ไฟ Naganohara จะเลือกเวลาที่เหมาะสมเพื่อจัดการแสดงที่ยิ่งใหญ่ตระการตาที่สุด  ในปีที่ Yoimiya เข้ารับช่วงต่อกิจการ งานเทศกาลแรกที่เธอจัดขึ้นนั้นดีจนทุกคนแทบอ้าปากค้าง  ในคืนก่อนการแสดงดอกไม้ไฟนั้น Kamisato Ayaka ได้กำชับ Yoimiya ไว้ดังนี้: "ท่านโชกุน จะมาดูการแสดงดอกไม้ไฟเป็นการส่วนตัว ดังนั้นช่วยเพิ่มสัญลักษณ์ Electro Mistudomoe ของตระกูลของท่าน Ogosho ลงไปด้วยนะ"  Yoimiya ตอบรับอย่างเต็มปากว่า: "ตั้งตารอดูได้เลย!"  ก่อนการแสดงจะเริ่ม Yoimiya วิ่งไปทั่วเมือง โดยวางท่อส่งหลายพันท่อในทุกซอกทุกมุม ในตอนจบของงานแสดง ดอกไม้ไฟที่ลุกโชติช่วงได้ก่อตัวเป็นม้วนภาพขนาดมหึมาที่พรรณนาถึงเมือง Inazuma บนท้องนภา  แต่ Ayaka ไม่พบสัญลักษณ์สำคัญในดอกไม้ไฟเหล่านี้ และสงสัยว่า Yoimiya ได้ทำการจัดเตรียมผิดพลาดรึเปล่า  หลังจากที่ได้พูดคุยกับ Yoimiya แล้ว Ayaka ก็ค้นพบว่าภาพของ Inazuma บนท้องฟ้ามีเทคนิค "การเปลี่ยนมุมมอง" ที่เพิ่มเข้ามา  เมื่อมองลงมาจาก Tenshukaku ดอกไม้ไฟที่บานสะพรั่งได้ก่อให้เกิดรูปแบบตราประจำตระกูลของโชกุน Raiden ที่ใหญ่โต ชัดเจนและสม่ำเสมอ และยังมีลูกไม้เป็นของตกแต่งด้วย  แน่นอน Yoimiya จะพลาดจังหวะการแสดงดอกไม้ไฟได้อย่างไรล่ะ? ด้วยวิธีนี้ เธอจึงได้รับคำชมจากทั้งประชาชนและจากโชกุน Raiden และงานแสดงนี้จะกลายเป็นงานแสดงสุดคลาสสิกที่หยั่งรากลึกในความทรงจำของผู้คนนับไม่ถ้วน  เมื่อมี Yoimiya อยู่ ฤดูร้อนของ Inazuma จะไม่ขาดดอกไม้ไฟอันรุ่งโรจน์ จึงมีคนเรียกเธอว่า "ราชินีแห่งเทศกาลฤดูร้อน"
เรื่องราวของตัวละคร 2
ดอกไม้ไฟใน "Naganohara" เป็นที่นิยมอย่างมาก และร้านดอกไม้ไฟก็คึกคักอยู่เสมอ ดังนั้นผู้คนมักรู้สึกว่าการมาที่ร้านโดยที่ไม่ได้มีธุระอะไร จะเป็นการรบกวนการทำงานของเจ้าของร้าน  อย่างไรก็ตาม สถานการณ์ของ Yoimiya กลับตรงกันข้าม การพูดคุยกับผู้คนเป็นงานอดิเรกของเธออีกเรื่องหนึ่ง เธอจะพบว่ามันยากที่จะมีสมาธิ ถ้าไม่มีใครคุยกับเธอในที่ทำงาน  หากการพูดคุยกับลูกค้าเป็นวิธีการ "เข้าใจอารมณ์และวิธีคิดของพวกเขา เพื่อจะได้สร้างดอกไม้ไฟที่ดีที่สุด" เพื่อให้ทุกอย่างเป็นไปอย่างราบรื่น การนั่งดื่มชาและพูดคุยกับพวกเขาหลังจากส่งมอบสินค้าให้ถึงที่บ้านแล้ว ก็คือวิธีที่ Yoimiya ให้รางวัลตัวเอง บางครั้งหากยังไม่เพียงพอ เธอจะพูดคุยกับเพื่อนบ้านเล็กน้อยระหว่างทำดอกไม้ไฟ และมอบเครื่องประดับเล็ก ๆ น้อย ๆ ให้พวกเขาและรับตะกร้าขนมเล็ก ๆ เป็นการตอบแทน...  เมื่อ Yoimiya พูดคุยเธอจะสามารถสร้างสมดุลระหว่างการฟังและการพูดในการสนทนาดังกล่าวได้เสมอ  เธอไม่พูดลงรายละเอียด ไม่ข้ามเส้น ไม่ทำตัวเฉยเมยหรือทุ่มเทในบทสนทนามากเกินไป หลังจากคุยกันระหว่างจิบน้ำชา ทุกคนก็อารมณ์ดีขึ้นมา  เพื่อนบ้านของเธอเป็นชาวเมืองธรรมดา ๆ และชีวิตของพวกเขาก็ไม่ได้เต็มไปด้วยสิ่งพิเศษอะไร บางครั้ง ผู้คนต่างบอกข่าวเดียวกันซ้ำแล้วซ้ำเล่า แต่ Yoimiya ไม่เคยรู้สึกไม่สบายใจกับเรื่องนี้เลย  สิ่งที่เธอชอบคือกระบวนการพูดคุยกับผู้อื่น แม้ว่าพวกเขาจะพูดเรื่องเดียวกัน ต่างคนต่างก็มีมุมมองที่แตกต่างกัน  หลังจากเข้ารับตำแหน่งที่ร้านดอกไม้ไฟแล้ว ความสัมพันธ์ระหว่าง Yoimiya กับเพื่อนบ้านก็มีความกลมกลืนกันมากขึ้น ผู้สูงอายุหลายคนถือว่า Yoimiya เป็นคนที่สนิทสนม และมักจะเชิญ Yoimiya ให้ไปเยี่ยมที่บ้านและพูดคุยเกี่ยวกับงานเฉลิมฉลองอันยิ่งใหญ่เมื่อหลายปีก่อนเสมอ กลุ่มชาวบ้านวัยกลางคนมักจะขอให้ Yoimiya เป็นคนไกล่เกลี่ยความสัมพันธ์ระหว่างพวกเขากับลูก ๆ ของตัวเอง และจัดการกับเรื่องเล็ก ๆ น้อย ๆ ในชีวิตประจำวันของครอบครัว ส่วนคนวัยหนุ่มสาวปฏิบัติต่อ Yoimiya เหมือนพี่น้อง โดยอาสาช่วยเข็นรถเข็นวัสดุทำดอกไม้ไฟหนัก ๆ ของเธอ เพราะหวังว่า Yoimiya จะเลิกงานเร็วขึ้นและจะได้พาเด็ก ๆ ออกไปเล่นด้วยกัน  "ฉันเชื่อในพลังพิเศษของภาษา ไม่มีอะไรแก้ไขผ่านการพูดคุยไม่ได้!" - Yoimiya เคยพูดไว้เช่นนี้
เรื่องราวของตัวละคร 3
ช่างฝีมือที่แสวงหาความสมบูรณ์แบบมักจะเข้มงวดและมีวินัยในตนเอง แต่ Yoimiya นั้นเป็นข้อยกเว้น เธอทำหน้าที่อย่างอิสระและมีตารางงานที่ไม่สม่ำเสมอ  บางครั้งเธอก็ต้องทำงานจนดึกเพราะทำงานในตอนกลางวันไม่เสร็จเนื่องจากพูดคุยกับผู้คนนานเกินไป แต่เมื่อพระอาทิตย์ขึ้นเธอจะปีนขึ้นไปบนที่สูงเพื่อดูพระอาทิตย์ขึ้นด้วยความรู้สึกถึงความสำเร็จของงาน ได้มองดูเมฆทอแสงสีแดงอมเหลืองที่ลอยพลิ้วไหว Yoimiya มักจะได้รับแรงบันดาลใจใหม่ ๆ ดอกไม้ไฟรูปแบบใหม่ ๆ จะปรากฏขึ้นในใจของเธอและความง่วงก็กำลังตามมาด้วยเหมือนกัน...  เพื่อนบ้านมักพบว่าเธอนอนหลับอยู่ในที่ต่าง ๆ เช่น ชายคา กิ่งไม้ และกังหันน้ำที่หยุดนิ่ง บางครั้งเธอถึงกับกลิ้งตกลงมา และเฝ้ามองความฝันอันแสนหวานและดาวพระศุกร์ที่หายลับไปพร้อมกันในระยะไกลด้วยความสะลึมสะลือ  โชคดีที่จนถึงทุกวันนี้เธอไม่เคยได้รับบาดเจ็บสาหัสจากเหตุการณ์ดังกล่าว แต่แผลถลอกปอกเปิกก็มีเยอะแยะเต็มไปหมด ทำให้เธอรู้วิธีจัดการกับบาดแผลเป็นอย่างดี  ในบางครั้ง Yoimiya จะนอนจนถึงเที่ยงคืน ก่อนจะออกไปสังสรรค์หลังจากจัดการกับเรื่องต่าง ๆ อย่างกระฉับกระเฉง  บางทีอาจเป็นการผจญภัยอย่างกะทันหัน หรืออาจเป็นการทดสอบความกล้าหาญ หากมีเพื่อน ๆ ที่น่าสนใจ เธออาจจะเรียกหาพวกเขา แต่หากเธอต้องการอยู่คนเดียว เธอจะออกเดินทางอย่างสันโดษ  การใช้ชีวิตตามใจชอบทำให้ Yoimiya มีอิสรเสรี ส่วนคนอื่น ๆ อาจพบเธอได้ทุกเมื่อ เธอสนุกกับความเป็นอิสระนี้ มักจะบอกว่ามันทำให้ชีวิตของเธอน่าสนใจขึ้นจริง ๆ  และแน่นอนว่าในช่วงก่อนการเฉลิมฉลองที่สำคัญ Yoimiya จะยังคงควบคุมตัวเองได้อย่างเหมาะสม และจะไม่มีวันทำให้ "ธุรกิจ" นี้ผิดพลาด
เรื่องราวของตัวละคร 4
โดยปกตินอกจากร้านดอกไม้ไฟ Naganohara จะขายดอกไม้ไฟแล้ว ก็ยังขายของที่ระลึกสุดประณีตชนิดต่าง ๆ อีกด้วย อาจกล่าวได้ว่า ของที่ระลึกเหล่านี้เป็นธุรกิจอย่างที่สองของ Yoimiya เลยก็ว่าได้  ของที่ระลึกชนิดต่าง ๆ ที่วางอยู่บนชั้น ส่วนหนึ่งเป็นสินค้าที่ Beidou นำเข้ามาให้ Yoimiya ซึ่งได้ผ่านการดัดแปลงจนกลายเป็นงานฝีมือสุดพิเศษ และสินค้าอีกส่วนหนึ่งเป็นงานฝีมือที่ Yoimiya ทำขึ้นจากแรงบันดาลใจของเธอเอง  ทั้ง Scatterbloom Marble ที่เมื่อกระทบกันแล้วดอกไม้จะบานออก, Leaping Top ที่ส่งเสียงนกร้องเจื้อยแจ้วในขณะที่หมุน, Neon Dragonfly ที่เปลี่ยนสีได้เมื่อมันลอยขึ้น หรือจะเป็น Onikabuto Chariot ที่อาจจะถือได้ว่ายังไม่ประสบความสำเร็จเท่าไหร่นัก... แรงบันดาลใจของของเล่นทั้งหมดนี้ ล้วนมาจากเกมเล็ก ๆ ที่ผู้คนนิยมเล่นกัน  พวกมันไม่เพียงแต่จะเป็นที่ชื่นชอบของพวกเด็ก ๆ เท่านั้น แต่ยังเป็นที่ชื่นชอบของผู้ใหญ่อีกด้วย แม้แต่ Arataki Itto หัวหน้าแก๊ง Arataki ก็ยังตั้งใจมาซื้อของที่ระลึกที่ Yoimiya ทำขึ้น จากนั้นก็ไปท้าทายคนที่ขึ้นชื่อว่าเป็นศัตรูของเขา  ของที่ระลึกของ Yoimiya นั้นไม่ได้เป็นเพียงแค่ของเล่น หากคิดสักนิด ก็จะสามารถนำมาใช้ประโยชน์ในชีวิตประจำวันได้มากทีเดียว ตัวอย่างที่คลาสสิกที่สุดคือ Katydid Coil ซึ่งเป็นวงแหวนเล็ก ๆ ที่ใส่เครื่องหอมชนิดต่าง ๆ และสารนำไฟเอาไว้ เมื่อจุดในค่ำคืนของหน้าร้อน มันสามารถช่วยไล่ยุงและแมลงได้  เพื่อนบ้านบางคนที่เห็นถึงฝีมืออันยอดเยี่ยมของ Yoimiya ก็มักจะมาขอความช่วยเหลือจากเธอ ถึงแม้ Yoimiya จะท้วงว่า "ร้านดอกไม้ไฟ ไม่ใช่ร้านที่ขายทุกอย่างและฉันเองก็ไม่ได้ตกปากรับคำในทุก ๆ คำขอหรอกนะ" แต่ทุกครั้งที่รับคำขอ เธอก็ยังคงพยายามช่วยเหลืออย่างเต็มที่ แม้ว่าค่าตอบแทนทั้งวันของเธอ จะพอซื้อของกินเล่นได้แค่ไม่กี่อย่างก็ตาม แต่ Yoimiya ก็ยังคงมีความสุข ก็เพราะทุกคนใน Hanamizaka ล้วนเป็นเพื่อนที่ดีของ Yoimiya นี่นา
เรื่องราวของตัวละคร 5
"เปลี่ยนสายรุ้งให้เป็นดอกไม้ไฟ ดอกไม้ไฟล่วงรู้ความปรารถนาของฉัน ความปรารถนาที่จะโบยบินไปในท้องฟ้ายามค่ำคืน และเปล่งประกายตลอดทั้งค่ำคืน"  บทเพลงนิรนามเพลงนี้มีมาเนิ่นนาน แต่ในช่วงไม่กี่ปีที่ผ่านมา ดูเหมือนพวกเด็ก ๆ จะเข้าใจความหมายของเพลงนี้ผิดไป โดยคิดว่าเพียงแค่หาสมบัติที่แวววาวระยิบระยับได้ ก็สามารถนำไปแลกเอาดอกไม้ไฟกับ Yoimiya ได้ และพอจุดดอกไม้ไฟแล้ว ความปรารถนาของพวกเขาจะเป็นจริงได้ในวันข้างหน้า  ดังนั้น พวกเด็ก ๆ ใน Hanamizaka จึงพากันร้องเพลงนี้และค้นหาสมบัติที่สวยงามตามที่ต่าง ๆ จากนั้นนำสิ่งที่หาได้มาให้ Yoimiya ด้วยสีหน้าที่เต็มเปี่ยมไปด้วยความหวัง  ในตอนแรก Yoimiya ค่อนข้างจะงงอยู่บ้าง แต่พอฟังการตีความเพลงนั้นของพวกเด็ก ๆ แล้ว เธอก็ตอบรับคำขอเหล่านั้นด้วยความยินดี แถมยังออกความเห็นว่า "สายรุ้ง" ในเพลงไม่ได้หมายความถึงสมบัติที่แวววาวระยิบระยับเท่านั้น แต่ขอแค่เป็นสิ่งที่ Yoimiya เห็นว่า "ระยิบระยับเพียงพอ" ไม่ว่าจะเป็นหินสีจากลำธาร หรือเศษเปลือกหอยจากชายหาด Yoimiya ล้วนยินดีรับไว้และทำดอกไม้ไฟให้ตามสัญญา  แต่ถ้าเด็ก ๆ หาสมบัติได้จริง ๆ ล่ะก็ Yoimiya จะบอกว่ามันธรรมดาเกินไป และไปตามหาเจ้าของกับพวกเด็ก ๆ แทน  แต่มันไม่สำคัญหรอกว่าสมบัติเหล่านั้นจะแวววาวหรือไม่ สิ่งที่สำคัญคือความเชื่อของเด็ก ๆ ที่เชื่อว่า "สายรุ้ง" สามารถเปลี่ยนเป็น "ดอกไม้ไฟ" ได้ต่างหาก  แม้คนอื่นจะมองว่าไร้เดียงสาเป็นที่สุด แต่ Yoimiya ก็พยายามปกป้องความปรารถนาในวัยเด็กอันแสนงดงามเหล่านี้อย่างเต็มที่  "สิ่งที่เราเชื่อและเรื่องราวที่เคยพบเจอในวัยเด็ก ล้วนกลายมาเป็นสมบัติที่ไม่มีสิ่งใดมาทดแทนได้"  สมุดภาพในตำนานของ Inazuma มักจะเต็มไปด้วยภาพต่อไปนี้: Great Mujina Youkai ผู้น่ารักและขี้เล่น, Shiba Warrior ผู้สง่างาม และ Origami Nue ที่ดูลึกลับซับซ้อน...  บางทีการวาดปีศาจในรูปแบบที่ดูน่ารักเช่นนี้ ก็คงมีเจตนาแบบเดียวกันกับ Yoimiya นั่นเอง  พวกเด็ก ๆ รายล้อมอยู่รอบตัว Yoimiya และใช้เวลากันอย่างมีความสุข แม้ว่าจะอยู่ในเมืองปิดอย่าง Inazuma ก็ตาม  หัวใจที่เหมือนเด็กและความมีชีวิตชีวาของ Yoimiya นั้นเป็นเหมือนกับดอกไม้ไฟและดวงดาวบนฟากฟ้าในยามค่ำคืน ที่ส่องแสงระยิบระยับอย่างไม่เสื่อมคลาย
กล่องขนมของ Yoimiya - ไข่มุกแสนหวาน
ในทุก ๆ เทศกาล นอกจาก Yoimiya จะลองชิมขนมตามร้านค้าแผงลอยทั้งหมดแล้ว เธอยังสะสมขนมชนิดต่าง ๆ และห่อมันไว้อย่างดี ก่อนจะเก็บใส่กล่องขนมเล็ก ๆ เอาไว้  กล่องขนมของ Yoimiya เป็นกล่องกลม ๆ สีแดง ที่ตกแต่งด้วยเชือกและของตกแต่งเล็ก ๆ น้อย ๆ คล้ายกับเครื่องประดับผมที่เธอมักจะใส่อยู่ตลอด  ทุกครั้งที่เธอพบกับเรื่องที่มีความสุข Yoimiya จะหยิบขนมในกล่องออกมาทานหนึ่งชิ้น และถ้ามีเด็ก ๆ หรือเพื่อนอยู่ด้วย เธอก็จะแบ่งขนมให้กับพวกเขาเหล่านั้นอีกด้วย  พวกเพื่อนบ้านมักจะสับสนระหว่างเครื่องประดับผมของเธอกับกล่องขนม แถมยังตั้งฉายาให้พวกมันว่า "ไข่มุกแสนหวาน"  ระดับความเร็วของกล่องขนมที่เบาลงนั้น เป็นสิ่งสำคัญที่แสดงถึงความสุขของ Yoimiya  ยิ่งหมดเร็วเท่าไหร่ Yoimiya ก็ยิ่งพอใจมากเท่านั้น  บางครั้งในช่วงที่ยุ่ง ๆ เธอก็จะเผลอเอากล่องขนมไปใส่เป็นเครื่องประดับผมแทน พอหมดวันแล้วถึงจะรู้สึกถึงความผิดปกตินี้  แต่เรื่องนี้กลับสร้างแรงบันดาลใจให้กับ Yoimiya โดยตั้งแต่นั้นมา เธอมักจะใส่สองสิ่งนี้สลับกันไป  "ลองทายดูสิว่า วันนี้เครื่องประดับผมของพี่มีขนมมั้ย? คนที่ทายถูก มาเลือกขนมไปได้เลย!"
วิชั่น
Yoimiya เป็นคนที่สามารถพูดได้ตลอดเวลา จะมีก็แต่เวลาที่ดอกไม้ไฟพุ่งขึ้นไปบนฟ้าเท่านั้น ที่เธอจะเงียบลงได้และเงยหน้ามองดูภาพที่สวยงามบนท้องฟ้า  ผู้คนมักจะพูดกันว่าดอกไม้ไฟนั้นเป็นเพียงสิ่งที่หายวับไปในชั่วพริบตา แต่ถ้ามันงดงามมากพอ ก็สามารถเบ่งบานอยู่ในใจได้ตลอดไป  คนที่มาดูดอกไม้ไฟกับคุณ และความสวยงามของช่วงเวลานั้น จะฝังลึกลงไปในใจ และกลายเป็นความทรงจำที่งดงามไปตลอดชีวิต  เมื่อเวลาผ่านไปหลายปี และได้มองดูดอกไม้ไฟแบบเดียวกันอีกครั้ง ความประทับใจนั้นจะต้องพรั่งพรูออกมาราวกับกระแสน้ำ  สิ่งนี้ก็คือ "ความเป็นนิรันดร์" ไม่ใช่เหรอ?  การที่ดอกไม้ไฟสูตรพิเศษแห่งตระกูล Naganohara ยังคงอยู่ได้ ก็เป็นเพราะเหตุผลนี้นี่เอง  ด้วยการผสมผสานความรักความห่วงใย และความปรารถนาดีลงไปในดอกไม้ไฟที่สวยงาม จึงทำให้สิ่งที่คงอยู่เพียงชั่วครู่นี้กลายเป็นความชั่วนิรันดร์ นี่คือความหมายของการทำงานในด้านนี้ของ Yoimiya นั่นเอง  ในค่ำคืนกลางฤดูร้อนคืนหนึ่ง หลังจากที่รับสานต่อร้านดอกไม้ไฟ Naganohara เธอก็ไม่หลับไม่นอนทั้งคืน และหมกมุ่นอยู่กับการศึกษาหาข้อมูลจนฟ้าสาง  ทันใดนั้นเอง จู่ ๆ มีเสียงดังขึ้นเบา ๆ และมีวัตถุสีแดงที่ลุกโชนตกลงไปในกระบอกประทัด  ตอนแรก Yoimiya ใช้ "วิชั่น" ในการจุดไฟ โชคดีที่พ่อของเธอเห็นเข้า เลยอธิบายให้เธอเข้าใจถึงความสำคัญของสิ่ง ๆ นี้  "วิชั่น" เล็ก ๆ นี้ สามารถมอบพลังอันน่าพิศวงและอัศจรรย์ให้กับมนุษย์ได้ แต่นอกจากปกป้องเด็ก ๆ และขับไล่มอนสเตอร์แล้ว มันยังทำอะไรได้อีกบ้างล่ะ?  Yoimiya คิดว่า "ต่อให้มันจะมีประโยชน์อย่างอื่นอีก แต่ก็คงเท่านั้น เพราะฉันเป็นแค่ช่างทำดอกไม้ไฟที่ใฝ่หาความสุข และใช้ชีวิตอย่างมีความสุขเท่านั้นเอง"   ตั้งแต่วันนั้นมา เวลาก็ผ่านไปอย่างรวดเร็ว Yoimiya มีความเชี่ยวชาญในการควบคุม "ไฟ" มากขึ้น เช่นเดียวกับความสามารถในการทำดอกไม้ไฟ  ในบางครั้ง เธอมักจะถามตัวเองว่า "ทำไมคนธรรมดาอย่างฉันถึงได้รับการยอมรับจากเทพเจ้านะ? หรือว่า...เทพเจ้าก็ชอบดอกไม้ไฟเหมือนกัน?"
