ข้อมูลตัวละคร
กองอัศวิน Favonius คือดาบและโล่ที่คอยคุ้มครอง Mondstadt  นอกเหนือจากการกำจัดเหล่ามอนสเตอร์นอกเมือง และคอยปกป้องรักษาความปลอดภัยของเมืองกับท้องถนนแล้ว งานสำคัญที่สุดอีกอย่างของกองอัศวินก็คือ การปกป้องระบบระเบียบของ Mondstadt นั่นเอง  แม้ว่า Mondstadt จะได้ชื่อว่าเป็นเมืองแห่งอิสรภาพ แต่หากไร้ซึ่งความเป็นระเบียบแล้ว ก็มีแต่จะนำมาซึ่งความวุ่นวาย และถดถอยเท่านั้น  Jean นั้นเข้าใจเหตุผลข้อนี้ดี เพราะฉะนั้นจึงยังคงยืนยันในรูปแบบการทำงานที่หนักแน่นและจริงจัง โดยปฏิบัติต่อตนเองด้วยแนวทางที่เข้มงวดที่สุด  ...จากนั้น ก็เผลอใช้โควต้าการดื่มกาแฟของเดือนนั้นหมดไปตั้งแต่ต้นเดือนซะแล้ว
เรื่องราวของตัวละคร 1
ตระกูล Gunnhildr คือตระกูลอัศวินอันเก่าแก่ โดยว่ากันว่าพวกเขาได้เฝ้าคุ้มครอง Mondstadt ตั้งแต่วันที่ประวัติศาสตร์ถูกเขียนบันทึกลงในวันแรก  อย่างไรก็ตาม มันเป็นเรื่องธรรมดาที่สายเลือดที่มีประวัติอันยาวนาน จะมาพร้อมกับความรับผิดชอบที่ยิ่งใหญ่ ซึ่ง Jean นั้นถูกเลี้ยงดูโดยแม่ของเธอในฐานะทายาทอัศวินตั้งแต่ยังเล็ก  ไม่ว่าจะรูปลักษณ์หรือกิริยามารยาทที่แสดงถึงความงามสง่าของอัศวิน ประวัติศาสตร์และบทกวีของการหล่อหลอมจิตวิญญาณของอัศวิน รวมไปถึงการฝึกฝนทักษะดาบ และสมรรถนะร่างกายของอัศวินนั้น... ทั้งหมดนี้ ล้วนเป็นสิ่งที่ Jean ต้องร่ำเรียนฝึกฝน ต้องทำเช่นนี้จึงจะสามารถยึดถือหลักคำสอนของตระกูล Gunnhildr ที่ว่า: "ปกป้อง Mondstadt" ไว้ได้  ร้านเหล้าในสมัยก่อนมีเรื่องตลกเล่าต่อกันว่า: เหล่าลูกชายลูกสาวคนโตของตระกูล Gunnhildr นั้น สามารถพูดคำว่า "ปกป้อง Mondstadt ตลอดไป" ได้ก่อนเรียนรู้ที่จะพูดคำว่า "แม่" เป็นซะอีก  ในวัยเด็ก ยามเงยหน้าขึ้นจากการอ่าน "สายลมในป่าเขา - เรื่องราวที่ไม่ธรรมดา" แล้ว ได้เห็นเด็กวัยเดียวกันถือกังหันลมวิ่งหัวเราะผ่านทางหน้าต่างไปนั้น เด็กน้อย Jean ก็สามารถเข้าใจความหมายของมันได้โดยทันที  เฉกเช่นทุกวันนี้ เมื่อเงยหน้าขึ้นจากเอกสารกองพะเนิน และมองเห็นเหล่าอนาคตของ Mondstadt ถือกังหันลมวิ่งหัวเราะผ่านไปมาตามถนน เธอผู้ทำหน้าที่รักษาการผู้บัญชาการก็ไม่เคยรู้สึกเสียดายวันคืนเหล่านั้นเลย  "นี่คือสิ่งที่ถูกต้อง ไม่ว่าจะต้องลำบากเพียงไหน ก็ควรทำสิ่งที่ถูกต้องให้สำเร็จจงได้"
เรื่องราวของตัวละคร 2
"หัวหน้า Jean นั้นพึ่งพาได้เสมอ"  "หากใครกำลังมีปัญหาล่ะก็ ไปหาเธอแล้วจะไม่ผิดหวังอย่างแน่นอน"  ที่ Mondstadt นั้น ทั้งเหล่าอัศวินและชาวเมืองล้วนต่างก็พึ่งพาเธอทั้งสิ้น  หากมีคนกำลังต้องการความช่วยเหลือ อีกทั้งยังเป็นเรื่องที่ถูกต้องตามหลักของเหตุและผลล่ะก็ ถ้าอย่างนั้น Jean จะต้องออกโรงช่วยอย่างแน่นอน  แม้จะเป็นปากเสียงเล็กน้อยตามท้องถนน หรือแม้แต่ปัญหาเล็กน้อยอย่างเรื่องความรักก็ตาม...  ถึงแม้จะไม่เกี่ยวกับเรื่องของกองอัศวินเลยก็ตาม แต่หากมีคนมาเอ่ยปากกับ Jean ล่ะก็ เธอจะช่วยพวกเขาทันทีอย่างแน่นอน  "ถ้าจะถามถึงเหตุผลล่ะก็... การช่วยเหลือคนที่กำลังทุกข์ยาก มันก็เป็นหน้าที่ที่อัศวินพึงกระทำไม่ใช่เหรอไง?"  สำหรับเธอแล้ว หน้าที่ของอัศวินจะขึ้นอยู่กับตำแหน่ง "รักษาการผู้บัญชาการ" เป็นหลัก สำหรับเธอแล้วการช่วยเหลือผู้คน ด้วยมือของตัวเองคือสิ่งที่ถูกต้อง และพึงกระทำ  นี่ก็คือสิ่งที่เธอเรียกร้องจากเหล่าอัศวินผู้อยู่ใต้บังคับบัญชาของเธอด้วยเช่นกัน  Lisa ผู้เป็นบรรณารักษ์ดูแลหอสมุดนั้น ครั้งหนึ่งเคยบอกให้ Jean ผ่อนคลายลงบ้างและ "เพลิดเพลินไปกับเวลาน้ำชายามบ่ายของสุภาพสตรี"  แต่ว่าสำหรับ Jean แล้ว หน้าที่ของอัศวินนั้นมาก่อนการวางตัวเป็นสุภาพสตรี  "หัวหน้า Jean นั้นพึ่งพาได้เสมอ"  ผู้คนนั้นต่างพากันพูดถึงเธออย่างนี้เสมอมา  สิ่งที่ทำให้เธอกลุ้มใจก็คือ เวลาในหนึ่งวันมีน้อยเสียเหลือเกิน น้อยถึงขนาดที่แม้จะเสียสละเวลานอนไปทั้งหมด ก็ยังมีไม่พอที่จะไปช่วยเหลือผู้คนอยู่ดี  หากอยากเป็นคนที่พึ่งพาได้แล้วล่ะก็ สิ่งที่ต้องทุ่มเทลงไปนั้นช่างยากเกินกว่าที่จะจินตนาการได้จริง ๆ
เรื่องราวของตัวละคร 3
ตั้งแต่ Jean รับหน้าที่รักษาการผู้บัญชาการจนถึงทุกวันนี้ ผู้คนไม่น้อยก็ได้ลืมไปแล้วว่ายังมีอีกคนที่มียศ "แกรนด์มาสเตอร์" ที่สูงกว่าเธออยู่  แต่เธอก็ไม่เคยเลยที่จะใส่ใจเรื่องเหล่านี้ ตำแหน่งภายในกลุ่มอัศวินนั้น ไม่ได้เป็นสิ่งกีดขวางหลักการทำงานของเธอแต่อย่างใด  ความกระตือรือร้น ซื่อตรง และเคร่งครัดของ Jean นั้นมีที่มาอยู่ 2 อย่าง  อย่างแรก คือสิ่งที่เธอได้รับการสั่งสอนเลี้ยงดูมาตั้งแต่ยังจำความได้ วิถีของอัศวินตั้งแต่ยุคอดีตกาลนั้น ได้หยั่งลึกลงไปในจิตวิญญาณของเธอเรียบร้อยแล้ว  อย่างที่สอง คือคำสั่งสอนจากหัวหน้ากองอัศวิน Favonius อย่าง Varka ผู้ซึ่งไม่อยู่ในตำแหน่งในตอนนี้   Varka อัศวินแห่ง Boreas ผู้เกลียดการผูกมัดและไร้ระบบระเบียบ ส่งผลกระทบอย่างใหญ่หลวงต่อการเติบโตของ Jean  "แกรนด์มาสเตอร์ กรุณาช่วยจริงจังกับงานของคุณ เพื่อตอบรับกับความคาดหวังที่ Mondstadt มีต่อคุณด้วย"  "สาวน้อย เธอคือผู้ช่วยของฉัน คอยแบกรับภาระของฉัน แบบนี้ฉันถึงสามารถไปทำสิ่งที่สำคัญกว่าได้ไงล่ะ"  "...."  เขาคืออัศวินผู้เอาชนะและสรรค์สร้างตำนาน ส่วนเธอคืออัศวินที่คอยปกป้องความสงบสุขและอิสรเสรี  Jean นั้นไม่ได้รังเกียจ Varka เลยแม้แต่น้อย บางทีแล้วพฤติกรรมของ Varka นั้นอาจจะมีอะไรมากกว่านั้น สิ่งที่ Jean ต้องทำก็มีแค่ทำสิ่งถูกต้องที่แกรนด์มาสเตอร์ควรทำให้สำเร็จก็เท่านั้น  เมื่อครึ่งปีก่อน Varka ได้นำเหล่าอัศวิน Favonius แนวหน้าออกไปนอก Mondstadt อีกครั้ง เพื่อเริ่มการสำรวจ อันยาวนาน...  การสำรวจอันยาวไกล... การผจญภัยนี้ช่างเหมาะสมกับตัวตนของแกรนด์มาสเตอร์เสียเหลือเกิน  "กองอัศวินนี้มอบให้เธอดูแลละกัน ยังไงนี่ก็เป็นงานที่เธอดูแลอยู่ในหลายปีที่ผ่านมานี้"  "ขอให้แกรนด์มาสเตอร์วางใจได้"  ในใจของเธอคิดขณะที่กำลังมองแกรนด์มาสเตอร์เดินจากไปผ่านทางหน้าต่าง  จนถึงวันที่คุณจะกลับมานั้น Mondstadt จะกลายเป็นสถานที่ที่อบอุ่นขึ้น ศิวิไลซ์ขึ้น และสงบสุขยิ่งขึ้น
เรื่องราวของตัวละคร 4
ต้นไม้ศักดิ์สิทธิ์แห่ง Windrise คือจุดสิ้นสุดเส้นทางของ "อัศวิน Dandelion" รุ่นแรก   ตามบันทึกแล้ว Vennessa อัศวิน Dandelion รุ่นแรกผู้ก่อตั้งกองอัศวินแห่ง Favonius และสร้าง Mondstadt ขึ้นมาใหม่นั้น เคยเดินทางมายังที่แห่งนี้ในช่วงสุดท้ายของชีวิต  เธอบอกลาเมืองที่เธอเฝ้าปกป้องอย่างจริงใจ และทิ้งไว้เพียงตำนานเรื่องเล่ากับต้นอ่อนหนึ่งต้น  ต้นอ่อนนี้ได้เติบโตขึ้นเป็นต้นไม้ใหญ่สูงตระหง่านภายใต้การดูแล ของสายลม แสงอาทิตย์ และแสงจันทร์ที่สาดส่องมานับไม่ถ้วน  Jean นั้นได้รับฉายา "อัศวิน Dandelion" เมื่อเธออายุได้สิบห้าปี  อัศวิน Dandelion หรือที่เรียกกันว่าอัศวิน Lionfang นั้นเป็นสิ่งที่อยู่คู่กับระบบของกองอัศวินเรื่อยมาจนถึงทุกวันนี้ ซึ่งมีแต่อัศวินที่ยอดเยี่ยมที่สุดเท่านั้น จึงจะได้รับเกียรติยศนี้  วันนั้น... หลังจากพิธีมอบตำแหน่งเสร็จสิ้นลง Jean ได้ออกจากกิจกรรมการเฉลิมฉลองอย่างเงียบ ๆ และเดินตามรอยเท้าของอัศวินผู้เป็นฮีโร่ของเธอ มายังเบื้องหน้าของต้นไม้ใหญ่  นามของ "อัศวิน Dandelion" นั้นเป็นสัญลักษณ์แสดงถึงการต่อสู้ฟาดฟันและความเมตตาการุญ ตัวเธอเองนั้นมีคุณสมบัติอันใด มาสืบทอดเจตนารมณ์ที่ยิ่งใหญ่ขนาดนี้กันนะ?  หลังสร้างเมือง Mondstadt ขึ้นมาใหม่นั้น ก็เป็นเวลานานผ่านไปกว่าพันปีแล้ว ตัวเธอเองจะมีความสามารถที่จะปกป้องเมืองแห่งอิสรภาพ และความภาคภูมิที่เก่าแก่แห่งนี้ได้อย่างนั้นหรือ?  สิ่งที่ซ่อนอยู่ภายใต้ภาพลักษณ์ที่ดูเคร่งขรึม และเป็นผู้ใหญ่นั้น คือหัวใจของสาวน้อยคนหนึ่งที่เพิ่งจะสำเร็จพิธีการเป็นอัศวิน และยังไม่ได้เตรียมตัวเตรียมใจให้พร้อม  แล้วสายลมก็พัดมาจากสถานที่อันแสนไกล และค่อย ๆ พัดพาความสับสนลังเลออกไปจากหัวใจของอัศวินสาวทิ้งไป เหลือไว้เพียงเจตนารมณ์อันแน่วแน่เท่านั้น:  "ปกป้อง Mondstadt ตลอดไป"  ...กลายเป็นนักรบผู้อ่อนโยนและแน่วแน่ ผู้ซึ่งต่อสู้เพื่อพี่น้องร่วมรบและอิสรภาพเช่นเดียวกันกับ Vennessa ซึ่งสิ่งเหล่านี้น่าจะเป็นความหมาย และเจตนารมณ์ของคำสอนที่ดูเรียบง่ายแต่เข้มงวดของตระกูล  ในทุกวันนี้ ทุกครั้งที่รู้สึกเหนื่อยล้าและหวั่นไหว Jean มักจะมายังใต้ต้นไม้ใหญ่แห่งนี้ เพื่อให้สายลมพัดพาเอาเรื่องกลุ้มใจของเธอออกไป และทำให้เธอมีเรี่ยวแรงที่จะเดินต่อไปข้างหน้าได้  ต้นไม้ศักดิ์สิทธิ์แห่ง Windrise จุดสิ้นสุดเส้นทางของ "อัศวิน Lionfang" รุ่นแรก  ในขณะเดียวกัน... มันก็เป็นจุดเริ่มต้นของ Jean "อัศวิน Dandelion" ด้วยเช่นกัน
เรื่องราวของตัวละคร 5
หัวหน้ากอง Jean มีความลับอยู่เรื่องหนึ่ง  ตระกูล Gunnhildr คือตระกูลอัศวินเก่าแก่ สายเลือดแห่งความภาคภูมิใจนี้ มาจาก Frederica แม่ของ Jean นั่นเอง  ส่วนพ่อของ Jean คือ Seamus Pegg นักผจญภัยที่โด่งดังไปทั่วทั้งทวีป หลังจากที่ได้มาถึง Mondstadt แล้ว เขาได้สละชีวิตแห่งการผจญภัย เพื่อเข้าร่วม Favonius Church จากนั้นก็ได้ขึ้นสู่ตำแหน่งสูง ในโบสถ์กลายเป็นที่รู้จักในชื่อว่า "พระราชาคณะ"  ในที่สุดคู่รักก็ได้แยกทางกัน Jean ในวัยเด็กจับมือแม่เอาไว้ และมองดูด้านหลังของพ่อกับ Barbara น้องสาวที่ค่อย ๆ จากไป  ต่อมา Barbara ก็ได้เข้าร่วม Favonius Church เช่นเดียวกันกับพ่อ และกลายเป็นซิสเตอร์ที่เป็นที่รักของชาว Mondstadt  Jean อยากจะใกล้ชิดน้องสาวร่วมสายเลือดคนนี้เสมอ แต่พอเผชิญกับแววตาของ Barbara ที่เอาแต่หลบสายตา ก็ไม่รู้ว่าจะเอ่ยปากยังไง  บางทีความงุ่มง่ามที่คล้ายกันนี้ อาจจะเชื่อมกันทางสายเลือดก็เป็นได้  หัวหน้ากอง Jean ยังมีความลับอีกเรื่องหนึ่ง  แม้ว่าเธอจะอ่านบันทึกประวัติศาสตร์มามากมาย แม้เธอจะเป็น "อัศวิน Dandelion" และแม้จะได้เป็นรักษาการผู้บัญชาการที่ได้รับการไว้วางใจ...  แต่ Jean ก็ยังคงชอบอ่านนิยายรักอยู่ดี  ไม่ใช่เพราะว่าต้องสูญเสียเวลาในช่วงวัยรุ่นไปกับการฝึกฝน และไม่ใช่เพราะรอยร้าวที่เกิดขึ้นกับชีวิตคู่ของพ่อแม่   Jean เพียงแค่โหยหาความสุขของ เรื่องราวความรักที่บรรยายออกมา ใฝ่หาความรู้สึกที่บอบบาง และเปราะบางราวกับใยแมงมุมนั้น  ในฐานะอัศวิน เรื่องของ Mondstadt และกองอัศวินแห่ง Favonius ย่อมมาก่อนเสมอ  แต่...  "ถ้าฉันสามารถ..."  ในค่ำคืนอันเงียบสงัด Jean อ่าน "ความเศร้าโศกของ Vera" อีกครั้งในห้องทำงานของเธอ  "ถ้ามีเวลา ไปที่ Cape Oath ก่อนฟ้าสางคงไม่เป็นไร ไม่เป็นไรหรอกมั้ง..."  Jean ก้มหน้าครุ่นคิดอยู่ข้าง ๆ หน้าต่าง ซึ่งภายนอกเต็มไปด้วยดวงดาวระยิบระยับ
ตารางชีวิตของหัวหน้า Jean - เวอร์ชันที่ 17
นี่เป็นตารางเวลาที่ละเอียดมากแผ่นหนึ่ง  เริ่มตั้งแต่วิ่งตอนเช้ากับ Amber แล้วแวะซื้ออาหารเช้าให้ Lisa ระหว่างทาง พอตกกลางคืนก็ต้องซักผ้าด้วยมือ และจัดเก็บข้าวของให้เป็นระเบียบ ทั้งเรื่องใหญ่เรื่องเล็กจะเห็นได้ว่า ตารางนั้นจัดไว้แน่นมาก  เรื่องไหนที่ทำเสร็จแล้ว ก็จะทำเครื่องหมายถูกเอาไว้ ส่วนเรื่องไหนที่ล่าช้า ก็จะเขียนเหตุผลกำกับไว้อย่างละเอียดอีกด้วย  สำหรับ "รายงานการตรวจสอบสาธารณูปโภคของ Mondstadt" ที่ไม่เสร็จตามเวลาที่กำหนด เนื่องจากตัวเธอไม่สบายนั้น ได้ระบุหมายเหตุเอาไว้ว่า "เสร็จสิ้นตอนตีสาม ยกเลิกรางวัลการซื้อหนังสือของสิ้นเดือนนี้"  บางครั้ง Jean ก็คิดว่าที่มาของแรงบันดาลใจในการเขียนตารางนี้ อาจจะเป็นตารางฝึกที่แม่เขียนให้เมื่อสิบปีก่อนก็ได้
วิชั่น
ลำพังเพียงแค่ความสามารถ Jean ก็เป็นนักดาบที่เก่งกาจไม่เป็นสองรองใครของ Mondstadt แต่ลึก ๆ ในใจของ Jean เธออยากจะเป็นเกราะป้องกันเสียงเพลงและอิสรภาพ มากกว่าคมดาบที่คอยกำจัดการทุจริตและความชั่วร้าย  "การรักษา" นั้นยากกว่า "การทำลาย"  จากหัวหน้าหน่วยย่อยจนได้เลื่อนขั้นเป็นรองหัวหน้าใหญ่ เธอต้องเผชิญกับความท้าทายครั้งใหญ่ ภายนอกมีแรงกดดันทางการทูตจาก Fatui ภายในมีผู้ทรยศ... พวกของอดีตผู้บังคับบัญชาคนก่อน การฟื้นฟูและบุกเบิกสิ่งใหม่ในสถานการณ์แบบนี้ไม่ใช่เรื่องง่ายเลย  แต่ Jean สามารถรับแรงกดดันเหล่านี้เพียงลำพัง และนำเหล่าอัศวินไปบุกทำลายแผนการชั่วร้ายของ Abyss Order เพื่อกอบกู้ศักดิ์ศรีของกองอัศวินแห่ง Favonius ขึ้นมาอีกครั้ง  Jean ไม่มีทางลืมช่วงเวลาที่เธอได้รับวิชั่น ขณะที่มีลมเบา ๆ พัดเข้ามาในมือของเธอ ในขณะนั้นทุกสิ่งดูเงียบสงัด และพื้นที่ตรงนั้นกลับกลายเป็นสีขาวดำ มีเพียงคำสั่งสอนของตระกูลที่เก่าแก่และเข้มงวดของ Gunnhildr ปรากฏขึ้นในหัวของเธอ  "ปกป้อง Mondstadt ตลอดไป"
