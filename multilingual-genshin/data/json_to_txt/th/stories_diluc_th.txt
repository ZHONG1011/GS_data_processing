ข้อมูลตัวละคร
ในฐานะเมืองแห่งบทกวีและไวน์แล้ว อุตสาหกรรมไวน์ของ Mondstadt นั้นมีชื่อเสียงไปทั่วทุกหนแห่ง  และนายท่าน Diluc เจ้าของ "Dawn Winery" ผู้เชี่ยวชาญในอุตสาหกรรมไวน์นั้นก็กินสัดส่วนถึงครึ่งหนึ่งของตลาดใน Mondstadt ซึ่งนั่นหมายความว่าเขาได้ควบคุมการไหลเวียนของกระแสเงินตราและการพูดคุยไร้แก่นสารในร้านเหล้าไว้เรียบร้อยแล้ว  ในอีกความหมายหนึ่ง ก็สามารถพูดได้ว่าเป็นราชาผู้ไร้มงกุฎแห่ง Mondstadt
เรื่องราวของตัวละคร 1
บรรยากาศของเมืองใน Mondstadt นั้น มักจะอบอวลไปด้วยกลิ่นหอมของเหล้าเสมอ  ซึ่งหากจะตามหาแหล่งที่มาล่ะก็ กลิ่นหอมจะนำพาคุณไปยัง "Dawn Winery" ของนายท่าน Diluc อย่างแน่นอน  แผ่นป้ายที่ทำจากไม้ผลบอกชื่อของโรงกลั่นอย่างภาคภูมิใจ ด้านล่างยังมีตัวอักษรเล็ก ๆ ไม่กี่ตัวเขียนอยู่บนนั้น:  "อย่าลืมเรื่องราวทั้งก่อนหน้า และหลังจากนี้"  ผู้คนเข้าใจในคติพจน์นี้ว่า รสชาติของเหล้าจากโรงกลั่นจะเสมอต้นเสมอปลาย ดั่งเช่นความหวังที่มาพร้อมกับแสงสว่างในยามเช้า  แต่กับเหล่าอัศวินแห่ง Favonius ผู้เอาการเอางาน มักจะนึกถึงประวัติศาสตร์ของการเกื้อกูลซึ่งกันและกันระหว่างโรงกลั่นเหล้าและเมือง Mondstadt  บางครั้งจะมีการจัดงานเลี้ยงขึ้นภายในพื้นที่ไร่ ซึ่งมักจะมีคนนำลูกสาวมาแนะนำให้กับคุณชายผู้สูงศักดิ์ที่ยังไม่ได้แต่งงาน  โดยผลลัพธ์ก็มักจะสร้างรอยยิ้มได้เสมอ "โชคดีนะที่นายท่าน Diluc นั้นรักอาชีพของเขาราวกับภรรยาของตนเอง พวกเราจึงมีเหล้าชั้นเลิศอย่างนี้ให้ดื่มกัน"  ไม่ว่าใครจะเข้าหาเพื่ออะไร ไม่ว่าจะมีเรื่องอะไรมา การปฏิบัติของเขาจะเข้มงวดอยู่เสมอ  เมื่อรวมหลาย ๆ ด้านเข้าด้วยกันแล้ว นายท่าน Diluc นับว่าเป็นสุภาพบุรุษที่โดดเด่นไร้ที่ติ
เรื่องราวของตัวละคร 2
นายท่าน Diluc นั้นไม่ชื่นชอบในการพูดคุยถึงเรื่องราวในอดีตของตนเอง  "ถ้านายท่าน Diluc ยังอยู่ในกองอัศวินล่ะก็ อย่างนั้นมันคงจะเยี่ยมไปเลยนะ"  เหล่าอัศวินที่อยู่มานานพอนั้น เมื่อได้ดื่มเหล้าก็มักจะบ่นออกมาอย่างนี้เสมอ  นั่นเป็นเรื่องที่ผ่านมานานมากแล้ว พ่อของ Diluc คุณ Crepus ซึ่งก็คือเจ้าของคนเก่าของ Winery นั้นหวังที่จะได้เห็นลูกชายกลายเป็นอัศวินที่ยอดเยี่ยมที่สุด และคอยปกป้อง Mondstadt  Diluc นั้นยึดมั่นที่จะปฏิบัติตามความต้องการของพ่อตัวเองอย่างเสมอมา และยังคงปฏิบัติตนอย่างเคร่งครัดตามกฎของตระกูล Ragnvindr หลังจากเสร็จสิ้นการทดสอบของอัศวิน และเอ่ยคำสาบานปกปักษ์ Mondstadt แล้ว เขาก็ประสบความสำเร็จ กลายเป็นอัศวิน และด้วยผลงานอันโดดเด่น เขาได้รับการเลื่อนตำแหน่งให้เป็นหัวหน้ากองทหารม้าที่อายุน้อยที่สุด  ผู้คนใน Mondstadt นั้นได้รู้จักกับ Diluc หัวหน้ากองทหารม้าหนุ่มผู้แสนกระตือรือร้น ผ่านภารกิจและการตรวจสอบลาดตระเวนนับครั้งไม่ถ้วน  ไม่ว่างานจะหนักหนาเพียงใด ความประพฤติและความกระตือรือร้นของอัศวินนั้นจะไม่มีวันจางหายไป และไม่ว่าความท้าทายจะยากลำบากเพียงใด ก็ยังจะเป็นดาบในแนวหน้าเสมอ รอยยิ้มและการยกย่องจากเหล่าอัศวินเพื่อนร่วมรุ่นและชาวเมืองนั้น ทำให้เด็กหนุ่มผมแดงยังคงก้าวเดินต่อไปข้างหน้า  แต่สิ่งที่สำคัญที่สุดก็คือ...  "ทำได้ดีมาก สมแล้วที่เป็นลูกของฉัน"  คำชมเชยของ Crepus ผู้เป็นพ่อนั้นจุดประกายไฟที่ไม่มีวันดับขึ้นในอกของ Diluc ซึ่งเป็นกำลังใจให้เขาก้าวเดินต่อไป  ไฟแห่ง "ศรัทธา" ลุกไหม้ในหัวใจของเขาอย่างร้อนแรงและยั่งยืน  ...Diluc ในสมัยก่อนนั้นก็เป็นเด็กหนุ่มอย่างที่กล่าวมานี้นี่แหละ
เรื่องราวของตัวละคร 3
"บางครั้งชีวิตของคนเรานั้น ก็เปลี่ยนไปอย่างไม่ทันตั้งตัว"  เส้นทางอัศวินของ Diluc ได้จบลงหลังจากคำพูดนี้ของพ่อของเขา  วันนั้นคาราวานของเขาและพ่อ ถูกโจมตีโดยมอนสเตอร์  เรื่องเกิดขึ้นเร็วมากจนทำให้ไม่ทันได้ติดต่อกับกองอัศวินแห่ง Favonius และมอนสเตอร์ตัวนั้นก็แข็งแกร่งมากอย่างที่ไม่เคยพบมาก่อน จนทำให้เด็กหนุ่มผู้เป็นหัวหน้ากองทหารม้านั้นไม่สามารถทำอะไรได้  การเผชิญกับสถานการณ์ครั้งนั้น เกินกว่าความคาดหมายของ Diluc ไปมาก... พ่อผู้ไม่ได้รับการยอมรับจากเทพเจ้า... พ่อผู้ไม่ได้รับการแต่งตั้งให้เป็นอัศวิน แต่กลับสามารถควบคุมใช้พลังที่ไม่เคยรู้จักและไม่เคยได้เห็นมาก่อน โค่นมอนสเตอร์ตัวนั้นลงได้... จากนั้นพลังชั่วร้ายก็ย้อนกลับมาทำร้ายและทำให้เขาต้องตายอยู่ต่อหน้าของ Diluc  Diluc ผู้จมอยู่กับความเศร้าโศกและความสงสัยได้กลับไปที่กองอัศวินแห่ง Favonius แต่แล้วเขากลับได้รับคำสั่งจากผู้บังคับบัญชาว่า... "ห้ามบอกความจริงกับใครโดยเด็ดขาด"  Eroch ได้กำชับกับเขาว่าเพื่อเป็นการรักษาชื่อเสียงของกองอัศวินการตายของบิดาของเขานั้น ให้ถือว่าเป็นเพียง "อุบัติเหตุที่แสนโชคร้าย" เท่านั้น  เมื่อได้ยินคำสั่งที่แสนจะไร้สาระนี้ Diluc ก็ไม่แม้แต่จะคิดหาคำอธิบายอีกต่อไป  พ่อของเขานั้นเคยพูดไว้ว่า โลกไม่เคยทำให้ผู้ที่มีศรัทธาต้องผิดหวัง  แต่แล้วทำไมศรัทธาของเขา กลับสวนทางกันกับกองอัศวินแห่ง Favonius กันล่ะ?  Diluc ตัดสินใจอย่างแน่วแน่ที่จะทอดทิ้งทุกอย่างรวมไปถึง "วิชั่น" ด้วย เขาถอนตัวจากการเป็นอัศวิน  เขาจะล้างแค้นให้กับพ่อของเขา และขณะเดียวกันก็จะสืบหาต้นตอของพลังชั่วร้ายที่พ่อของเขาใช้ว่ามีที่มาอย่างไร
เรื่องราวของตัวละคร 4
หลังละทิ้งสิทธิ์การเป็นอัศวินและวิชั่น Diluc ก็สั่งให้หัวหน้าสาวใช้จัดการดูแลงานของโรงไวน์ และออกจาก Mondstadt ไปตัวเปล่า ๆ  ระหว่างการเดินทางไปยังประเทศทั้งเจ็ด Diluc ก็ค่อย ๆ เข้าใกล้ความลับที่เขากำลังค้นหามาโดยตลอด  โดยเบาะแสทั้งหมดนั้นชี้ไปยัง "Fatui"... องค์กรขนาดยักษ์แห่งหนึ่ง ซึ่งพวกมันกำลังลักลอบสร้าง "เนตรมาร" เพื่อเลียนแบบ "วิชั่น" อยู่ โดยอุปกรณ์นี้สามารถขยายขีด ความสามารถของผู้ใช้ให้ไปถึงขีดสุดได้ และในขณะเดียวกันก็นำมาซึ่งผล กระทบย้อนกลับที่แสนอันตราย ซึ่งนั่นคือพลังอันชั่วร้ายที่ทำให้ Crepus ต้องตาย  การที่พ่อใฝ่หาพลังที่ชั่วร้ายขนาดนี้ จะบอกว่าเพื่อความยุติธรรมอย่างนั้นเหรอ?  จนถึงทุกวันนี้ ความจริงก็ยังไม่ปรากฏ แต่จนกว่าเขาจะเข้าใจความจริงทั้งหมด Diluc ก็ยังคงปฏิเสธที่จะหนี  Diluc เริ่มต้นการออกล่าราวกับพญาอินทรีที่อยู่เหนือป่าทึบ เบาะแสอันลึกลับและการต่อสู้ที่ไม่มีที่สิ้นสุดนั้น ต่างก็ไม่สามารถทำให้ เปลวไฟในหัวใจของเด็กหนุ่มมอดดับไปได้ ซึ่งแม้จะเหนื่อยล้าแค่ไหน แต่เขาก็ไม่มีวันที่จะหยุดก้าวเดินต่อไป เจตนารมณ์ของเขานั้นเป็นดั่งพายุที่ห่อหุ้มด้วยเปลวเพลิง คอยปัดเป่าความสับสนว้าวุ่นให้หายไป  ท่ามกลางความมืดมิด เหล่าผู้บริหารทั้ง 11 คน ซึ่งเป็นผู้นำของ "Fatui" กำลังรอคอยผู้เสาะหาความจริงอยู่อย่างเงียบ ๆ ซึ่งการทำลายแหล่งกบดานของพวก Fatui ซ้ำแล้วซ้ำเล่านั้น บีบบังคับให้พวกเขาต้องออกโรงด้วยตัวเอง  ระหว่างช่วงเวลาแห่งความเป็น ความตายนั้น Diluc ได้รับความช่วยเหลือโดยสายสืบของหน่วยข่าวกรองใต้ดินจากแดนเหนือ ซึ่งสายสืบคนนั้นได้อ้างว่าตนนั้นได้ทำการ "สังเกต" เขามาได้สักพักแล้ว และยอมรับในวิธีการจัดการของเขา  Diluc ตื่นขึ้นจากความโกรธที่ยาวนาน และเริ่มมองกลับไปยังทุกอย่างในอดีต เขาตระหนักได้ถึงข้อบกพร่อง และตกลงที่จะเข้าร่วมเครือข่ายข่าวกรองตลอดชีวิตที่เหลือของเขา  เช่นเดียวกับตอนที่เข้าร่วมกองอัศวินใหม่ ๆ Diluc ปฏิบัติต่อทุกสิ่งด้วยความจริงจัง เขาใช้ทั้งพรสวรรค์กับความสามารถพิเศษที่มี ก้าวขึ้นสู่ตำแหน่งสูงของเครือข่ายข่าวกรอง  องค์กรนั้นประกอบไปด้วย อาสาสมัครซึ่งโดยส่วนใหญ่แล้ว ต่างก็เป็นนักสู้ที่ทอดทิ้งทั้งเอกลักษณ์และชื่อเสียงไป  การทำงานกับเพื่อนร่วมงานเช่นนี้ ศรัทธาของ Diluc ที่หายไปจากการเสียชีวิตของพ่อ จะสามารถกลับคืนมาอีกครั้งได้มั้ยนะ?
เรื่องราวของตัวละคร 5
"อย่าลืมเรื่องราวทั้งก่อนหน้าและหลังจากนี้" เบื้องหลังของคติพจน์นี้ถูกโต้แย้งกันอย่างถึงพริกถึงขิง แต่สำหรับ Diluc แล้ว มันมีความหมายที่เรียบง่ายและชัดเจนอยู่แล้ว  "ไม่เคยลืมเลือน  ความชั่วที่ต้องสะสาง และไม่เคยลืมว่ารุ่งเช้าที่แท้จริงจะมาถึงในสักวัน"  Diluc อยู่อย่างโดดเดี่ยวมาเป็นเวลาสามปี  สี่ปีต่อมา Diluc ได้กลับมายัง Mondstadt และสืบทอดกิจการของครอบครัวอย่าง Dawn Winery  ในช่วงสี่ปีนี้ Eroch ได้ถูกกำจัดจากอัศวินแห่ง Favonius หลังจากถูกยืนยันว่าเป็นกบฏ และแกรนด์มาสเตอร์ Varka ได้ออกไปจากเมืองเพื่อทำการสำรวจ Jean จึงได้ขึ้นมาเป็น "รักษาการผู้บัญชาการ"  การกลับมาของเจ้าของ Dawn Winery น่าจะเป็นเรื่องที่สั่นสะเทือนไปทั้ง Mondstadt แต่น่าแปลกที่ไม่มีใครรับรู้เลย  เหตุผลน่ะเหรอ? เป็นเพราะชาวเมือง Mondstadt ต่างให้ความสนใจกับ "ผู้พิทักษ์" ลึกลับคนหนึ่งแห่ง Mondstadt  สิ่งที่พอจะรู้เกี่ยวกับผู้พิทักษ์นิรนามคนนี้ก็คือ มักจะมีกลิ่นไหม้จากตัวเขา ท่ามกลางความมืดในยามค่ำคืนนั้น เปลวไฟก็ได้เผยให้เห็นเงาของเขา ชั่วขณะก่อนที่เขาจะหายตัวไป  ร่างของอสูรที่เคยรุกราน Mondstadt ได้ถูกกำจัดอยู่ในป่ารกร้าง, จู่ ๆ โจรที่ Mondstadt ต้องการตัวมากที่สุดก็ได้ปรากฏตัวขึ้น โดยห้อยหัวลงมาจากรูปปั้นเทพเจ้า, กองอัศวินแห่ง Favonius ทั้งหมดถูกส่งตัวไปจัดการ Abyss Mage จอมชั่วร้าย แต่เมื่อพวกเขาไปถึงกลับพบว่า ศัตรูถูกฆ่าไปนานแล้ว...  เสริมด้วยแรงหนุนจากการพูดคุยขณะเมามาย ก็ได้ทำให้เรื่องราวของผู้พิทักษ์ลึกลับคนนี้ แพร่กระจายออกไปอย่างรวดเร็ว และในที่สุดเขาก็กลายเป็นที่รู้จักในชื่อว่า "Darknight Hero"  ในสายตาคนอื่นนั้น ดูเหมือนนายท่าน Diluc จะไม่ชอบฮีโร่คนนี้นัก เขามักจะแสดงสีหน้าขยะแขยง ทุกครั้งที่เอ่ยถึงชื่อนี้  Elzer แห่งสมาคมไวน์เป็นหนึ่งในไม่กี่คนที่รู้และได้เคยถามนายท่าน Diluc เป็นการส่วนตัวว่า: ที่แสดงออกว่าไม่ชอบ Darknight Hero นั้น เป็นแค่การแสดงเพื่อไม่ให้ กองอัศวินรู้ถึงตัวตนที่แท้จริงใช่หรือไม่?  แต่นายท่าน Diluc ยังคงหน้านิ่วคิ้วขมวดและตอบไป แบบห้วน ๆ ว่า:   "ฉายานี่ช่างเชยซะจริง ๆ"
แอปเปิลไซเดอร์ของ Dawn Winery
นายท่าน Diluc ดูแลกิจการโรงไวน์ แต่ตัวเขาเอง กลับไม่ได้ชอบไวน์เลย  Dawn Winery จึงได้พัฒนาเครื่องดื่มไร้แอลกอฮอล์ตามคำร้องขอของ Diluc ซึ่งบรรดาชาว Mondstadt ที่ไม่สามารถดื่มแอลกอฮอล์ แต่อยากดื่มอะไรสักอย่างนั้น ต่างพากันสนับสนุนสิ่งนี้  หนึ่งในเครื่องดื่มเหล่านี้มีเครื่องดื่มรสผลไม้ชนิดหนึ่งที่ชื่อว่า "แอปเปิลไซเดอร์" ซึ่งยอดขายในแต่ละเดือนนั้นพอ ๆ กับ Dandelion Wine เลยทีเดียว  ผู้คนต่างรู้สึกว่านายท่าน Diluc นั้นมีมาตรฐานต่อคุณภาพของไวน์ที่ค่อนข้างสูง เขาคงไม่ดื่มพวกเครื่องดื่มธรรมดาที่พบได้ทั่วไปแน่นอน  บางคนก็คิดว่าไวน์นั้นทำให้นายท่าน Diluc คิดถึงพ่อดังนั้นเขาจึงไม่อยากแตะต้องมัน  Diluc ได้ตอบคำถามที่ซักไซ้เหล่านี้ว่า: แอลกอฮอล์จะทำให้มึนเมา ซึ่งจะส่งผลกระทบต่องานของเขา  แต่สิ่งที่ทำให้คนไม่เข้าใจก็คือ: งานที่เจ้าของโรงกลั่นไวน์แบบเขาทำในชีวิตประจำวันนั้น ต้องเป็นงานแบบไหนกัน ถึงทำให้เขาไม่แตะแอลกอฮอล์เลย สักหยด?
วิชั่น
ในชีวิตของ Crepus นั้นมีเรื่องที่เสียใจอยู่สองเรื่อง หนึ่งคือเขาไม่เคยได้เป็นอัศวิน สองคือไม่เคยได้รับวิชั่น  ดังนั้นในขณะที่ Diluc ได้รับวิชั่นนั้น เขาคิดว่าเทพเจ้าได้ยอมรับใน ความปรารถนาของเขาและพ่อ... ในที่สุดเขาก็สามารถทำให้ พ่อภูมิใจได้แล้ว  อีกไม่กี่ปีต่อมา พ่อของเขาได้เสีย ชีวิตลงในวันที่มืดมน ความหวังและความฝันที่ลุกโชน อยู่ในวิชั่นของ Diluc กลับดับมอดลงในค่ำคืนที่ ฝนโปรยปรายมานั้น  ไม่ว่าคนคนนั้นจะซื่อตรงและจิตใจดีแค่ไหน ความตายก็ย่างกรายมาเยือน โดยไม่มีการเตือนล่วงหน้า  หรือเรื่องราวของการผดุง ความเป็นธรรมจะจบลงเพียงแค่นี้?  การได้ครอบครองวิชั่น และการที่ได้เป็นอัศวินนั้น ช่างไร้ประโยชน์สิ้นดี ที่สุดแล้วเขาก็ไม่สามารถรักษา สิ่งที่มีค่าที่สุดเอาไว้ได้ เขาจึงตัดสินใจว่าคงถึงเวลาที่จะสละทั้งสองสิ่งนี้แล้ว  เมื่อเขาตระหนักถึงความอ่อนแอ และไร้ซึ่งพลังใด ๆ ของตัวเอง วิชั่นของเขาก็กลายเป็นภาระ  เขาไม่ต้องการชื่อเสียงจอมปลอมอีกแล้ว แต่เขาต้องการไฟอันร้อนแรง และความศรัทธาที่แน่วแน่ มีเพียงความศรัทธาที่แน่วแน่ เท่านั้นที่จะสามารถขับเคลื่อน ผู้แสวงหาความจริงไปข้างหน้าได้ และเปลวไฟอันร้อนแรงเท่านั้น ที่สามารถกำจัดน้ำแข็งที่ผนึก ความเป็นธรรมเอาไว้  ในวันที่ Diluc กลับมายัง Mondstadt นั้น วิชั่นก็ได้กลับมา เคียงข้างเขาอีกครั้ง ประสบการณ์ต่าง ๆ ในช่วงหลายปีที่ผ่านมาทำให้ Diluc เติบโตขึ้นและกลายเป็นฮีโร่ที่ สืบทอดเจตนารมณ์ของพ่อ เขาได้ต่อสู้เพื่อ Mondstadt ในทุกค่ำคืน  เขาไม่ได้พูดถึงอดีต แต่เขาก็ไม่ได้ปฏิเสธอดีตเช่นกัน  สำหรับผู้ที่หลงทางนั้น วิชั่นจะเป็นแสงไฟนำทางที่เทพเจ้ามอบให้  แต่สำหรับผู้ที่มีความศรัทธา ที่แน่วแน่ วิชั่นจะช่วยเสริมพลัง เป็นแบบอย่างของความมุ่งมั่น ทั้งยังเป็นเครื่องพิสูจน์ถึงประสบการณ์และเรื่องราวในชีวิตที่ผ่านมา
