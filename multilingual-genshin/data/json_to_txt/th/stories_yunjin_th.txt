ข้อมูลตัวละคร
โรงน้ำชา Heyu เป็นสถานที่พักผ่อนหย่อนใจยอดนิยมของชาว Liyue  เหตุผลที่ธุรกิจของโรงน้ำชา Heyu เจริญรุ่งเรืองมาก หนึ่งเป็นเพราะเถ้าแก่ Fan Er'ye บริหารจัดการร้านได้ดี ผู้เชี่ยวชาญด้านชาที่เชิญมาก็เล่าเรื่องได้ยอดเยี่ยม  สองก็คือ ที่นี่จัดทำการแสดงของคณะละครงิ้ว Yun-Han ซึ่งเป็นคณะละครงิ้วชื่อดังของ Liyue โดยผู้ที่เป็นทั้งหัวหน้าและเสาหลักของคณะละครงิ้ว Yun-Han... มีนามว่า Yun Jin ซึ่งจะมาร่วมขึ้นเวทีทำการแสดงเป็นครั้งคราว  ไม่ว่าจะเป็นขนมอร่อย ๆ หรือนักเล่าเรื่องก็ดี ตราบใดที่ไปถูกที่ ก็จะเพลิดเพลินกับมันได้ทุกเมื่อ และโอกาสที่จะได้ฟัง Yun Jin ร้องบทละครงิ้วเพียงลำพังนั้น หาได้ยากมากจริง ๆ  ด้วยเหตุนี้ แฟนละครงิ้วของ Yun Jin มักจะเฝ้าอยู่ที่โรงน้ำชา Heyu อยู่ตลอดเวลา พูดคุยกันเกี่ยวกับบทละครงิ้วที่ Yun Jin ร้อง และแลกเปลี่ยนประสบการณ์ในการดูละครของแต่ละคน  โรงน้ำชานี้มีแขกประจำมากมาย ซึ่งเก้าในสิบก็คือแฟนละครงิ้วของ Yun Jin  ซึ่ง Fan Er'ye พอใจกับเรื่องนี้มากเลยล่ะ
เรื่องราวของตัวละคร 1
มีศิลปะดั้งเดิมหลายประเภทที่สืบทอดมาจากบรรพบุรุษของชาว Liyue และงิ้ว Liyue ก็เป็นหนึ่งในนั้น  งิ้ว Liyue มีประวัติศาสตร์อันยาวนาน ถึงแม้งิ้ว Liyue ที่ขับร้องโดยคนในยุคนี้ มีความแตกต่างจากรูปลักษณ์ดั้งเดิมอย่างมาก  แต่สิ่งที่โชคดีก็คือ งิ้ว Liyue ในปัจจุบันยังคงเสียงร้องที่ซับซ้อนและท่วงทำนองที่ปรับเปลี่ยนนับร้อยนับพันของงิ้ว Liyue โบราณเอาไว้  ศิลปินของ Liyue ในปัจจุบันมักทำการแสดงให้กับทางคณะหรือสมาคม ในบรรดาคณะละครงิ้ว คณะละครงิ้วที่มีชื่อเสียงมากที่สุดคือคณะละครงิ้ว Yun-Han  คณะละครงิ้ว Yun-Han ได้รับการสืบทอดจากรุ่นสู่รุ่นโดยตระกูล Yun ซึ่งเป็นตระกูลศิลปะพื้นบ้าน หัวหน้ารุ่นปัจจุบันก็คือนักแสดงที่มีชื่อเสียงในท่าเรือ Liyue... Yun Jin นั่นเอง  ด้วยจำนวนละครที่ได้แสดงค่อย ๆ เพิ่มขึ้น ก็ยิ่งทำให้การเคลื่อนไหวของเธอคล่องแคล่ว สไตล์การแสดงที่เป็นธรรมชาติอย่างแท้จริงก็ยิ่งดูเป็นมืออาชีพขึ้น  ไม่ว่าจะเป็นลูกสาวจากตระกูลร่ำรวย ที่แสนบอบบางและสง่างาม หรือเป็นตัวเอกหญิงผู้ยิ่งใหญ่และทรงเกียรติ เธอก็สามารถดึงเอาจุดเด่นของตัวละครออกมาได้อย่างเหมาะสม  แต่ที่หายากไปกว่านั้นก็คือ นักแสดงสาวคนนี้ยังสามารถเขียนบทละครงิ้วได้ด้วย นอกเหนือจาก "เทพธิดาแห่งการทำลายล้าง" แล้ว บทละครใหม่มากมายในช่วงไม่กี่ปีที่ผ่านมาในคณะละครงิ้ว Yun Han ทั้งหมด ต่างถูกเขียนขึ้นด้วยมือของ Yun Jin เอง  ไม่น่าแปลกใจเลยที่แฟนละครงิ้วจะติดละครงิ้วพวกนี้ สิ่งแรกที่พวกเขาคิดอยู่เสมอคือการไปสอบถามที่โรงน้ำชา Heyu ว่า Yun Jin จะขึ้นแสดงตอนไหน
เรื่องราวของตัวละคร 2
Yun Jin เกิดในตระกูลศิลปะพื้นบ้านของ Liyue  แม่ของเธอได้รับมรดกตกทอดจากคุณปู่ของเธอ ซึ่งครั้งหนึ่งเคยเป็นศิลปินที่มีชื่อเสียงในท่าเรือ Liyue พ่อของเธอเองก็เป็นนักเขียนบทละครที่มีชื่อเสียงคนหนึ่ง  การที่ Yun Jin เกิดในตระกูลเช่นนี้ จึงได้รับอิทธิพลจากสิ่งที่เห็นและได้ยินมาตั้งแต่เด็ก และมักจะฮัมเพลงงิ้ว Liyue พร้อมกับแม่ของเธอเสมอ  โดยทั่วไปแล้ว ความชื่นชอบในวัยเด็กนั้นยากที่จะกลายเป็นอาชีพที่ทำไปตลอดชีวิต แต่ Yun Jin กลับไม่เป็นเช่นนั้น  ความหลงใหลในละครงิ้ว Liyue ของ Yun Jin ไม่ใช่แค่เรื่องเล่น ๆ ของเด็ก ๆ เท่านั้น เธอยังเป็นคนขอให้พ่อแม่สอนมันด้วยตัวของเธอเองอีกด้วย  ความมุ่งมั่นของลูกสาวทำให้คนเป็นพ่อแม่มีความสุข จึงไม่ลังเลที่จะสอนให้เธอ ดังนั้น Yun Jin จึงได้เริ่มเรียนงิ้วตั้งแต่อายุยังน้อย  งิ้ว Liyue มีเรื่องที่ต้องให้ความสำคัญมากมาย เมื่อตัดสินใจที่จะเรียนรู้งิ้วอย่างแท้จริง นั่นไม่ใช่เรื่องที่สามารถทำให้สำเร็จได้เพียงชั่วข้ามคืน  แม้แต่เด็กที่มีความเฉลียวฉลาดอย่าง Yun Jin ก็ไม่อาจหลีกหนีความยากลำบากในการเรียนรู้งิ้วได้ เด็ก ๆ ธรรมดาทั่วไปทนไม่ไหวกับความเจ็บปวดที่ขา หรือความน่าเบื่อในการท่องจำหนังสือ แต่ Yun Jin กลับกัดฟันยืนหยัด และยังเรียนรู้ได้อย่างเป็นเรื่องเป็นราว  เมื่อเธอเรียนรู้วิชาจนจบ เหล่านักแสดงอาวุโสในคณะละครงิ้ว Yun-Han ต่างพากันถอนหายใจไปตาม ๆ กัน:  "ตอนนี้ นักแสดงฝีมือยอดเยี่ยมกำลังจะฉายแสงเหนือท่าเรือ Liyue แล้วสินะ"
เรื่องราวของตัวละคร 3
มีนักแสดงอาวุโสหลายคนที่เป็นสมาชิกของคณะละครงิ้ว Yun-Han ตั้งแต่ในตอนแรกที่ปู่ของ Yun Jin เป็นหัวหน้าคณะ  หลังจากที่ Yun Jin เข้ารับช่วงต่อจากปู่ของเธอ พวกเขายังคงพยายามอย่างเต็มที่เพื่อช่วย Yun Jin ดูแลคณะละครงิ้ว  นักแสดงอาวุโสรักในศิลปะของตัวเองอย่างจริงใจ บางทีก็อาจจะรักมากจนเกินไป ในสายตาของพวกเขาแล้ว นอกเหนือจากบทงิ้ว Liyue แล้ว เพลงอื่น ๆ รวมถึงร็อกแอนด์โรลก็เป็นแค่ลัทธินอกรีตเท่านั้น  แต่ Yun Jin ไม่ได้คิดเช่นนั้น เธอชื่นชมพลังอันยิ่งใหญ่ของดนตรีร็อก และยังกลายเป็นเพื่อนสนิทกับ Xinyan นักดนตรีร็อกแอนด์โรลอีกด้วย  ตอนซ้อมละคร นักแสดงอาวุโสต่างก็เต็มใจที่จะทำตามคำสั่งของ Yun Jin แต่ในชีวิตจริง Yun Jin ก็เป็นเหมือนหลานสาวตัวน้อย ๆ ของพวกเขา  "เป็นเด็กดี เชื่อฟังนะ กินเผ็ดไม่ได้ มันไม่ดีต่อคอ เนื้อกินได้แต่อย่ากินเยอะ เดี๋ยวจะอ้วนเอา"  "ถ้าอยากกินจริง ๆ ก็ไปกินกุ้งเพิ่มสักหน่อยละกัน แล้วก็ร็อกแอนด์โรล... อะไรนั่น อย่าไปฟังมัน ตะโกนร้องอะไรมั่วซั่วไม่ใช่ของดีอะไร"  ทุกครั้งที่ Yun Jin กลับมาจากดูการแสดงร็อกแอนด์โรล ก็จะถูกพวกเขาบ่นอยู่นาน  มันยากเกินไปที่จะอธิบายเหตุผลกับผู้อาวุโสที่ดื้อรั้น เพื่อให้ได้รับโทษน้อยลงหน่อย เธอก็ทำได้แค่ต้องแต่งเรื่องแก้ตัวขึ้นมา  บอกว่าไปฟังคอนเสิร์ตของ Xinyan ไม่ได้ แต่ถ้าบอกว่าไปหา Xingyan ลูกสาวบุญธรรมของ Fan Er'ye และพูดคุยกันเกี่ยวกับเรื่องงิ้ว Liyue แค่นี้ก็ไม่มีปัญหาแล้วล่ะ  พวกคนแก่ไม่ถูกใจ Xinyan ที่ร้องเพลงร็อกแอนด์โรลสักเท่าไหร่ แต่กลับประทับใจในตัวของ Xingyan ลูกบุตรธรรมของ Fan Er'ye มากเลยล่ะ  "Xingyan เด็กสาวคนนี้ ฉันได้ยินมาว่าเธอเย็บปักเสื้อผ้าได้ แล้วยังทำอาหารเป็นอีก เธอต้องเป็นเด็กที่สง่างามและใจกว้างแน่ ๆ Yun Jin ของพวกเราได้ไปเล่นกับเธอ ก็ยังจะพอเรียนรู้อะไรดี ๆ มาได้บ้าง ดีมากเลยล่ะ"  Yun Jin เคยปรึกษาเรื่องนี้กับ Fan Er'ye เอาไว้แล้ว ว่าให้พูดให้ตรงกัน ดังนั้นจึงไม่ต้องกังวลไป คำโกหกเล็ก ๆ น้อย ๆ นี้จะไม่ถูกเปิดโปงอย่างแน่นอน!
เรื่องราวของตัวละคร 4
ผู้คนมีชื่อเรียก Yun Jin ไปต่าง ๆ นานา บางคนเรียกเธอว่าคุณ Yun บางคนเรียกเธอว่าอาจารย์ Yun  ที่เรียกเธอว่าคุณ Yun ก็เป็นเพราะว่า Yun Jin เป็นหัวหน้าคณะละครงิ้ว แม้ว่าจะมีผู้จัดการที่คอยช่วยเหลือในการทำงานประจำวัน แต่ Yun Jin คือผู้ทำการตัดสินใจครั้งสำคัญ ดังนั้นคนในแวดวงธุรกิจจึงนิยมเรียกเธอว่าคุณ Yun  แต่ชื่อเรียกว่าอาจารย์ Yun นั้นมีเรื่องเล่า  ในตอนนั้นที่ปู่ของ Yun Jin เป็นผู้ดูแลคณะละครงิ้ว Yun-Han เหล่าแฟนละครต่างยกย่องและเรียกเขาว่าอาจารย์ Yun พอ Yun Jin เข้ามารับช่วงต่อ แฟนละครเหล่านี้ก็มาดูเธอทำการแสดงอยู่บ่อย ๆ เช่นกัน  มีแฟนละครคนหนึ่งเห็นว่า Yun Jin แสดงได้ไม่เลว พอคุยกับคนอื่นหลังจบการแสดงก็พูดแกมติดตลกว่า:  "อาจารย์ Yun รุ่นปัจจุบันนี่ร้องได้ไม่เลวเหมือนกันนะเนี่ย"  มีเสียงคัดค้านดังขึ้นมาจากกลุ่มฝูงชน: "เด็กสาว เรียกว่าอาจารย์ได้ด้วยงั้นเหรอ?"  Yun Jin ได้ยินคำพูดนั้น พลางยิ้มอย่างนุ่มนวลและพูดว่า:  "อาจารย์คือคนที่มีอายุมาก และมีความรู้มากมาย ทุกคนจึงเรียกเขาว่า อาจารย์"  "แต่คนที่มีความรู้มากมายหลากหลายไม่จำเป็นต้องมีอายุมาก อีกอย่างทำไมหญิงสาวถึงมีความรู้มากมายบ้างไม่ได้ล่ะ?"  "คุณคิดไวพูดไว ก็เรียกคุณว่าอาจารย์ได้ หญิงสาวอย่างฉันตอบคำถามของคุณได้ แบบนี้ก็สมควรถูกเรียกว่าอาจารย์ด้วยเช่นกัน"  คำพูดของเธอสร้างความประทับใจให้กับเหล่าแฟนละครที่อยู่ในเหตุการณ์ จึงถูกนำไปบอกเล่าต่อ ๆ กันไป ไม่ว่าจะเคยเจอ Yun Jin หรือไม่ก็ตาม ทุกคนก็คุ้นชินที่จะเรียกเธอว่าอาจารย์ Yun เหมือนที่คนอื่นเรียก
เรื่องราวของตัวละคร 5
รูปแบบที่ถูกกำหนดไว้ในงิ้ว Liyue แบบดั้งเดิม เรื่องราวส่วนใหญ่จะพูดถึงเรื่องราวของเหล่าเซียนหรือตัวของราชาแห่งหินเอง  บทงิ้ว "เทพธิดาแห่งการทำลายล้าง" ก็อยู่ในประเภทนี้ด้วยเช่นกัน เพราะผู้คนมีจินตนาการที่งดงามเกี่ยวกับเหล่าเซียน พวกเขาจึงมีความสุขที่ได้มองดูเหล่าเซียนบนเวที ว่าเป็นอย่างไรในยามสุขหรือเศร้า เรื่องเล่าประเภทนี้ถึงได้ครองพื้นที่ส่วนใหญ่ของงิ้ว Liyue ไป  ในวัยเด็ก พวกมันยังพอที่จะทำให้ Yun Jin รู้สึกมีส่วนร่วมได้ แต่หลังจากที่ได้แสดงเป็นเหล่าเซียนมานานหลายปี ความคิดของเธอก็ค่อย ๆ เปลี่ยนไป  ทำไมไม่ลองรูปแบบอื่น ๆ ดูบ้างล่ะ? อย่างเช่น... เล่าเรื่องราวของตัวเราเอง?  เขียนความสุข, เศร้า, อบอุ่นและเย็นชาในโลก และการสรรเสริญความรักและความเกลียดชังของมนุษย์  บางทีคำกล่าวของมนุษย์ปุถุชนเหล่านี้อาจไม่ใช่กระแสหลักของงิ้ว Liyue แต่ก็ใช่ว่าจะขับร้องต่อไปไม่ได้  ความรักและการยึดติด, ความโลภ, ความเกลียดชังและความไม่รู้ การสร้างสภาวะของจิตใจและดื่มด่ำกับจิตวิญญาณของมนุษย์ในยามที่มีอารมณ์สุขหรือเศร้า  Yun Jin ไม่ใช่เซียน ไม่อาจสัมผัสได้ถึงความคิดความรู้สึกของเหล่าเซียนได้ แต่เรื่องอารมณ์ความรู้สึกของมนุษย์ เธอคุ้นเคยเป็นอย่างดีเลยล่ะ  "ถ้าอย่างนั้น พวกเรามาขับร้องเรื่องราวของมนุษย์กันดีกว่า ใช้พู่กันและเสียงของฉัน แสดงสิ่งที่อยู่ในใจของผู้คนในโลกนี้"  นี่คือความปรารถนาในใจที่ Yun Jin ไม่เคยบอกกับผู้ใดมาก่อน
แม่กุญแจอายุยืน
เดิมทีบรรพบุรุษตระกูล Yun ไม่ได้ยึดศิลปะพื้นบ้านเป็นอาชีพ แต่มุ่งเน้นไปที่สร้างอาวุธ  ต่อมาไม่รู้ว่าบรรพบุรุษท่านไหนที่เบื่อหน่ายกับการทำอาวุธ และไปสนใจเกี่ยวกับบทงิ้วแทน เมื่อตกทอดมาถึงรุ่นของ Yun Jin ในตระกูลก็เหลือเพียงไม่กี่คนแล้วที่สามารถสร้างอาวุธด้วยตัวเองได้  แต่บรรพบุรุษก็ได้ทิ้งวัสดุไว้ไม่น้อย หนึ่งในนั้นก็คือแม่กุญแจทองแดงที่อยู่บนตัวของ Yun Jin  ในช่วงที่ฝึกร่างกายในวัยเด็ก เธอมักต้องยืนอยู่ใต้แสงตะวันอันเจิดจ้าตลอดทั้งวัน เหนื่อยจนเป็นลมล้มพับไป เรื่องแบบนี้ก็เคยเกิดขึ้นมาแล้ว  พ่อแม่ของ Yun Jin สงสารเธอเป็นอย่างมาก แต่พวกเขาเข้าใจว่าทักษะพื้นฐานพวกนี้จะหย่อนยานไม่ได้เด็ดขาด  จึงแอบเอาแม่กุญแจนี้ติดไว้ที่เสื้อของ Yun Jin อธิษฐานขอให้แม่กุญแจทองแดงนี้ล็อกความโชคดี และคุ้มครอง Yun Jin ให้ปลอดภัยและแข็งแรง  จนกระทั่งเติบใหญ่ แม่กุญแจนี้ก็ไม่ได้อยู่ห่างจาก Yun Jin มาก่อน ทุกครั้งก่อนที่จะเริ่มทำการแสดง เธอมักจะหยิบมันออกมาเช็ดอย่างระมัดระวัง เพื่อระลึกถึงช่วงเวลาที่ยากลำบากและมีความสุขช่วงนั้น  แววตาของเธออ่อนโยน ราวกับกำลังสัมผัสได้ถึงหัวใจที่จริงใจของตัวเองในวัยเด็กที่กำลังร่ำเรียนวิชางิ้ว
วิชั่น
ไม่นานหลังจากที่ Yun Jin ปรากฏตัวครั้งแรกบนเวที เมื่อผ่านการปรับอารมณ์ในฉากทั้งเล็กและใหญ่ต่าง ๆ มากมาย เธอก็เข้าใจแก่นแท้ของการแสดงบนเวทีได้อย่างรวดเร็ว  ขอเพียงแค่ Yun Jin ปรากฏตัวออกมา เธอจะได้รับเสียงปรบมืออย่างแน่นอน แต่พอเป็นแบบนี้นานเข้า เธอกลับรู้สึกว่านี่ไม่ใช่การแสดงในแบบที่เธอต้องการ  เมื่อเริ่มทำการแสดงบนเวที ทุกครั้งที่ถึงตอนที่มีความขัดแย้งรุนแรงก็ต้องร้องขึ้นเสียงสูง ต้องลดเสียงและค่อย ๆ เอ่ยร้องในตอนที่ถึงฉากที่ตกต่ำ  เมื่อเวลาผ่านไป สำหรับเธอแล้ว ตัวละครในละครงิ้วทุกประเภทต่างก็มีใบหน้าที่คล้ายคลึงกัน  เมื่อเทียบดูแล้ว เซียนสาวที่แต่งกายงดงามและเปล่งเสียงอันไพเราะใน "เทพธิดาแห่งการทำลายล้าง" ก็ไม่ได้ดูแตกต่างอะไรกับสาวน้อยนักประมงในเรื่อง "ไข่มุกแห่งดวงใจ" ตรงไหน  บางทีผู้ชมอาจจะยอมรับได้ แต่ Yun Jin กลับไม่ยอมให้เป็นแบบนั้น ใช้แค่เพียงเทคนิคการแสดงและรูปร่างที่สวยงาม ก็สามารถเล่าเรื่องราวที่ทำให้ผู้คนประทับใจได้แล้วงั้นเหรอ?  สิ่งที่พาเธอเดินออกมาจากความสับสนงวยงงนั้นได้ ก็คือละครเรื่อง "ท่องไปในหิมะ"  ละครเรื่องนี้เป็นละครที่ทำการแสดงเพียงคนเดียว ซึ่งเกี่ยวกับการเดินบนหิมะแสนยากลำบาก และในวันที่ Yun Jin ทำการแสดงเรื่อง "ท่องไปในหิมะ" เป็นครั้งแรก บนท้องฟ้าก็มีหิมะร่วงโปรยปรายลงมาเช่นกัน  คนในละครหลงทางท่ามกลางหิมะ ในตอนที่ไร้ซึ่งหนทางก็อดไม่ได้ที่จะถอนหายใจออกมา ในความงุนงงนั้น สายลมและหิมะในละครก็ได้ซ้อนทับกับสายลมและหิมะในชีวิตจริง Yun Jin ที่หลงทางอยู่นานก็ได้กลายเป็นเหมือนดังนักเดินทางที่หลงทางคนนั้น  ใช่แล้วล่ะ ความรู้สึกแบบนี้ เธอไม่ได้เป็นเพียงตัวเธอเท่านั้น แต่เธอยังเป็นตัวละครนับพันนับหมื่นที่เธอเคยแสดงมาด้วย  ตัวเธอก็ต้องหายใจและใช้ชีวิตเหมือนคนในละคร และอารมณ์ของเธอก็จะได้รับผลกระทบจากรอยยิ้มและความเศร้าโศกของคนในละครด้วยเช่นกัน  วิถีชีวิตของตัวละครนับหมื่นเหล่านี้เชื่อมโยงกัน ทำให้เกิดโลกที่มีอารมณ์ความรู้สึก นี่ถึงจะเป็นบทละครที่เธอต้องการ เป็นเรื่องราวที่เธอต้องการบอกเล่า  ในวันนี้ Yun Jin จำไม่ได้แล้วว่าหลังจากที่เธอรู้สึกตัว เธอกลับมาอยู่ที่หลังเวทีได้ยังไงกัน เธอจำได้เพียงว่า ในตอนที่เธอถอดชุดแต่งกายออก ก็มีวิชั่นอยู่ในปลอกแขนเสื้อของเธอซะแล้ว
