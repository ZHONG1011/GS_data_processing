ข้อมูลตัวละคร
ขณะที่เดินอยู่บนถนน Hanamizaka คงเป็นเรื่องยากที่จะไม่สังเกตเห็นชายหนุ่มเผ่าโอนิที่มีนามว่า "Arataki Itto"  การปรากฏตัวมีส่วนร่วมเล่นเกมกับกลุ่มเด็ก ๆ ก็เพียงพอที่จะทำให้ Arataki Itto ดูเด่นขึ้น โดยไม่ต้องพึ่งเขาโอนิที่อยู่บนหัวหรือเสียงดังโหวกเหวกของเจ้าตัวเลยด้วยซ้ำ  แต่อย่างไรก็ตามเขาดูว่างและสบายเกินไป เมื่อเทียบกับช่างฝีมือใน Hanamizaka ที่รวมตัวกันเป็นกลุ่มและยุ่งวุ่นวายตลอดทั้งวัน  Itto สถาปนาตัวเองว่าเป็น "ผู้นำรุ่นแรกของแก๊ง Arataki" ครั้งหนึ่งหลังจากที่กลับมาจากการต่อสู้บนท้องถนนได้โดยไร้บาดแผลนั้น เขาก็ได้อธิบายอาชีพนี้ให้เจ้าหน้าที่ของสำนัก Tenryou ที่มาสอบสวนฟัง แต่อีกสองนาทีต่อมาก็ถูกอีกฝ่ายหนึ่งขัดจังหวะ และเขียนบันทึกลงไปว่า "ว่างงาน"  แต่จะพูดว่า "ว่างงาน" ก็ไม่ถูกนะ เพราะนอกจากงานที่พวก Shogunate ไม่ยอมรับแล้ว Itto ยังทำงานรับจ้างบางอย่างให้พอมีเงินเลี้ยงตัวเองต่อไปได้ ความถี่ในการทำงานก็ค่อนข้างคงที่ทีเดียว ก็คือทำงานหนึ่งวัน พักผ่อนสามวันนั่นเอง  ถ้าจะลงบันทึก ก็ควรบันทึกว่า "ว่างงานสามในสี่" ถึงจะถูกสิ
เรื่องราวของตัวละคร 1
พูดตามความจริงแล้ว ชื่อเสียงใน Inazuma ของ Itto ก็ไม่ค่อยดีเท่าไหร่นัก  แม้ว่าเขาจะไม่ถูกมองว่าเป็นคนร้าย แต่เขาก็ไม่ได้ถือว่าเป็นพลเมืองที่ทำตามกฎเหมือนกัน  หากต้องการสำรวจความเป็นอันตรายของเขาจริง ๆ คงเป็นประมาณว่า บางครั้งคู่สามีภรรยาวัยหนุ่มสาวก็ใช้ประโยคที่ว่า "ถ้าไม่เชื่อฟังละก็ จะให้ Arataki Itto มาแย่งขนมของลูกไปให้หมดเลยนะ!" มาข่มขู่ลูกแบบนั้นน่ะ  เมื่อเทียบกับ "การถูก Great Mujina Youkai พาขึ้นภูเขา" หรือ "การถูกโชกุนจับฝังไว้ในรูปปั้น" แล้ว ความโหดร้ายของประโยคที่ว่าจะถูก Itto แย่งขนมไปจนหมดนั้น คือสามารถเกิดขึ้นได้จริงน่ะสิ  อย่างไรก็ตาม คำว่า "การแย่งชิง" ถือว่าเป็นความเข้าใจผิด จริง ๆ แล้วเป็นการแข่งขันที่สมศักดิ์ศรีเพื่อชิงการเป็นเจ้าของขนมต่างหากล่ะ!  ถึงแม้ในสายตาของใครหลาย ๆ คน การแข่งขันกับเด็กและแย่งชิงขนมนั้นจะเป็นเรื่องที่ไร้ยางอาย แต่ Itto เชื่อมั่นอย่างแรงกล้าว่า ไม่ว่าจะเป็นชัยชนะหรือความพ่ายแพ้ใด ๆ ก็ควรต้องเอาจริงเอาจัง ต่อให้คู่ต่อสู้จะเป็นเด็กอายุ 5 ขวบหรือโชกุน Raiden ก็ตาม  เป็นเพราะความเชื่อมั่นธรรมดา ๆ นี้ แม้ว่า Itto จะแพ้ให้กับเด็ก ๆ เขาก็จะยอมรับความพ่ายแพ้นั้นแต่โดยดี  แม้ว่าพวกผู้ใหญ่จะวิพากษ์วิจารณ์ Itto ไว้มากมาย แต่สำหรับเด็ก ๆ แล้ว พี่ชายเผ่าโอนิคนนี้ถือเป็นเพื่อนเล่นที่ดีคนนึงเลยล่ะ  เขาคุ้นเคยกับเกมตามท้องถนนทุกประเภท ไม่ว่าเกมอะไรก็เล่นได้อย่างสนุกสนาน หากพบเห็นคนถูกรังแก เขาจะต่อสู้กับความอยุติธรรมพวกนั้นเสมอ  ช่วงนี้เด็ก ๆ ชอบเล่นประลอง "ชน Onikabuto" กับ Itto เป็นพิเศษ  กฎของเกมนี้เรียบง่าย การต่อสู้ก็ดุเดือดและน่ารับชมเป็นอย่างมาก ที่สำคัญที่สุดก็คือเมื่อเทียบกับเกมอื่นแล้ว โอกาสที่จะชนะในเกมมีเยอะกว่ายังไงล่ะ
เรื่องราวของตัวละคร 2
ตั้งแต่ไหนแต่ไรมา ในสายตาของสำนัก Tenryou "แก๊ง Arataki" เป็นกลุ่มของตัวสร้างปัญหาที่ก่อเรื่องเป็นครั้งคราวเท่านั้น ไม่จำเป็นต้องให้ความสนใจมากนัก  แก๊งนี้มีสมาชิกถาวรอยู่ไม่ถึงสิบคน คนในแก๊งก็ยังคงมีความคิดเห็นที่แตกต่างกันในเรื่องเวลาก่อตั้งแก๊ง  Akira เชื่อว่าแก๊ง Arataki ก่อตั้งขึ้นเมื่อ Itto ช่วยตัวเองจากพวกอันธพาล ในวันนั้น Itto พ่ายแพ้ไปถึงเจ็ดครั้ง แต่เขาก็ยังไม่ยอมรับความพ่ายแพ้ ในท้ายที่สุดพวกอันธพาลไม่มีทางเลือกอื่น นอกจากยอมจากไปอย่างหัวเสีย Itto พยุงตัว Akira ขึ้นและปัดฝุ่นที่ติดอยู่บนใบหน้าออกให้ และพูดอย่างองอาจว่า "ต่อไป แกคือคนของแก๊ง Arataki"  Genta และ Mamoru เชื่อว่าแก๊งนี้ก่อตั้งขึ้นเมื่อปลายปีหนึ่ง เมื่อพวกเขาทั้งหมดนั่งยอง ๆ และเผา Lavender Melon อยู่ที่ชานเมืองของ Inazuma  ในวันนั้นพวกเขาไม่เพียงแต่สิ้นเนื้อประดาตัว แต่ยังหิวมากด้วย Itto พูดพร้อมกับถอนหายใจว่า "ต่อไป เราจะเผา Lavender Melon กินกันทุกปี!"  อย่างไรก็ตาม ทั้ง Genta และ Mamoru รู้สึกว่านี่ไม่ใช่ประสบการณ์ที่น่าจดจำสักเท่าไหร่นัก  สำหรับ Kuki Shinobu แก๊งก่อตั้งขึ้นอย่างเป็นทางการในครั้งแรกที่เธอต้องลาก Itto ออกมาจากคุก เพราะนี่เป็นครั้งแรกที่หนังสือของทางการได้มีกล่าวถึงแก๊ง Arataki  ส่วนตัวของ Itto เอง เขาเชื่อว่าเมื่อคำว่า "แก๊ง Arataki" ปรากฏขึ้นครั้งแรกในใจของเขา แก๊ง Arataki ก็ได้ถูกก่อตั้งขึ้นแล้ว  แต่น่าเสียดายที่เขาจำไม่ได้แล้วว่าความคิดนี้เกิดขึ้นมาตั้งแต่เมื่อไหร่  แต่ว่าสำหรับยายโอนิที่เลี้ยงดู Itto มาจนเติบใหญ่แล้ว แก๊งนี้กลับไม่เคยถูกก่อตั้งขึ้นเลย  สำหรับเธอแล้ว เด็กเหล่านี้ก็เป็นเพียงแค่ Itto และผองเพื่อนของเขาเท่านั้นเอง
เรื่องราวของตัวละคร 3
ดินแดนแห่ง Inazuma เป็นที่ตั้งของเผ่าพันธุ์ปีศาจตั้งแต่สมัยโบราณ  นอกเหนือจาก "สายเลือด Hakushin Kitsune" และ "ชาวลัทธิเท็งงุ" แล้ว "โอนิ" ก็ดำรงอยู่บนดินแดนแห่งนี้ด้วยเช่นกัน  ปีศาจดังกล่าวมักมีความสามารถเหนือธรรมชาติที่มนุษย์มองดูมันด้วยความอิจฉาริษยา แต่โอนิยังขาดคุณสมบัติพิเศษมากมายในเรื่องนี้  นอกจากเขาโอนิบนหัวแล้ว ผู้คนส่วนใหญ่จำพวกเขาได้เพราะอารมณ์ที่แปรปรวนและชอบสร้างปัญหา  ส่วนเรื่องตำนานที่ว่าโอนิกลัวถั่วนั้น ก็มีข้อสรุปทางวิทยาศาสตร์รองรับมานานแล้ว:  นั่นเป็นเพราะว่าโอนิส่วนใหญ่นั้นแพ้ถั่ว แต่เนื่องจากความเจือจางของสายเลือดในปัจจุบัน คนส่วนใหญ่จึงมีอาการแพ้เพียงเล็กน้อยเท่านั้น  โชคไม่ดีที่อาการแพ้ของ Itto นั้นร้ายแรงมาก แทบไม่ต้องพูดถึงเรื่องกินถั่ว แค่สัมผัสผิวหนัง Itto ก็จะคันไปทั้งตัวและหายใจลำบากขึ้นมาในทันที  ในชีวิตประจำวัน Itto ก็จะระมัดระวังในเรื่องนี้เป็นพิเศษ  เพื่อเป็นการแสดงความเคารพต่อผู้นำของแก๊ง Arataki แม้แต่ในที่ส่วนตัวเอง สมาชิกของแก๊งก็จะไม่สั่งอาหารที่ทำจากถั่วมาเป็นกับแกล้ม  ในบรรดาผลิตภัณฑ์ที่ทำจากถั่ว Itto กลัว "เต้าหู้ทอด" เป็นที่สุด จริง ๆ แล้วต้องบอกว่า เมื่อเห็นมันจะทำให้เขารู้สึกไม่สบายใจเป็นเวลาสามวันติดต่อกันได้เลยล่ะ
เรื่องราวของตัวละคร 4
พอพูดถึง "เต้าหู้ทอด" แล้ว ก็ต้องพูดถึงชัยชนะที่กล้าหาญและน่าเศร้าในครั้งนั้นด้วย  ชัยชนะในครั้งนี้เกิดจากความขัดแย้งเล็ก ๆ น้อย ๆ ประจำวัน หญิงสาวหูจิ้งจอกบังเอิญนั่งบนเก้าอี้เพียงหนึ่งเดียวในแผงขายอาหารที่เขาโปรดปรานในวันจ่ายเงินเดือน  ทั้งสองเริ่มการแข่งขันกันโดยใช้คำพูดเพื่อแย่งชิงความเป็นเจ้าของเก้าอี้ซึ่งจบลงด้วยการต่อสู้ (ที่ไม่จำเป็น)  ทั้งสองตัดสินใจให้ Itto เป็นผู้เลือกกำหนดรูปแบบของการแข่งขัน และหญิงสาวหูจิ้งจอกตัดสินใจเกี่ยวกับเนื้อหาเฉพาะของการแข่งขัน  Itto ที่หิวจนแขนขาอ่อนแรงหลังจากทำงานมาทั้งวันจึงเลือกประลองแข่งขันกินจุ ส่วนหญิงสาวหูจิ้งจอกเลือกเมนูที่จะแข่งขันเป็น "คิทสึเนะราเมน"  แม้จะนึกไม่ถึงว่าจะมีเต้าหู้ทอดในราเมน แต่ในที่สุด Itto ก็อาศัยความพากเพียรที่แน่วแน่ เอาชนะและปกป้องศักดิ์ศรีของเผ่าโอนิมาได้  และเก้าอี้ที่ไร้เดียงสาตัวนั้น ก็ถูกเจ้าของแผงขายอาหารมอบให้กับ Itto เป็นถ้วยรางวัลแห่งชัยชนะ  เมื่อพูดถึงเรื่องของการแข่งขัน ก็มีอยู่สองครั้งที่ทำให้ Itto เป็นกังวลมาถึงทุกวันนี้  ครั้งแรก เมื่อสำนัก Tenryou มาไล่ล่ายึดวิชั่น Itto ได้ท้าต่อสู้กับ Kujou Sara ที่เอาชนะเขาอีกครั้ง  แต่จนถึงทุกวันนี้ Kujou ยังคงปฏิเสธที่จะแข่งขันซูโม่กับเขาที่มุมถนน ซึ่งนั่นทำให้ Itto หงุดหงิดใจอย่างมาก  ครั้งที่สองเกิดขึ้นเมื่อ Itto ยังเป็นเด็ก เมื่อเขาโต้เถียงกับเท็งงุที่ยังเด็ก ทั้งสองอยู่ในการต่อสู้ซูโม่บนที่ราบ Byakko แต่ทั้งคู่กลิ้งลงมาจากเนินเขาโดยไม่คาดคิด  ท้ายที่สุด เท็งงุก็ประคอง Itto ที่ข้อเท้าแพลงกลับบ้าน ผลการแพ้ชนะก็คงไม่ต้องพูดถึงแล้วล่ะ  ไม่คิดเลยว่าทั้งสองเหตุการณ์จะเกี่ยวข้องกับเท็งงุ ช่างโชคร้ายจริง ๆ!  อีกอย่างนึงก็ไม่รู้ว่าทำไมพวกเท็งงุที่ดูผอมแห้งแรงน้อย ถึงมีพละกำลังที่มหาศาลแบบนั้นได้นะ
เรื่องราวของตัวละคร 5
บางทีพวกเด็ก ๆ ทุกคนในเผ่าโอนิอาจเคยได้ยินเรื่องราวของ Crimson Oni และ Blue Oni เมื่อตอนยังเด็ก:  Crimson Oni ที่อ่อนโยนและใจดีเอาชนะ Blue Oni ที่ชั่วร้าย และเผ่าโอนิก็ได้รับความเคารพนับถือจากมวลมนุษยชาติตั้งแต่นั้นเป็นต้นมา  นี่เป็นเรื่องราวโปรดของ Itto เมื่อตอนที่เขายังเด็ก และเขาภูมิใจในเขาโอนิและภาคภูมิใจที่ได้เป็นทายาทของ Crimson Oni  แต่อย่างไรก็ตาม ความภาคภูมิใจของเด็กหนุ่มก็ถูกสั่นคลอนด้วยเหตุการณ์บางอย่าง  เมื่อเกิดเหตุการณ์โจรกรรมและทำร้ายผู้คนในหมู่บ้านของ Itto ตระกูล Arataki ถูกสงสัยอย่างไม่มีเหตุผล อันเนื่องมาจากตัวตนเผ่าโอนิของพวกเขา  Itto จำเรื่องราวที่เกิดขึ้นในปีนั้นไม่ได้แล้ว แต่ยังจำสายตาชาวบ้านที่จ้องมองด้วยความขยะแขยงในตอนที่พ่อแม่ของเขาพาเขาออกไปจากหมู่บ้านและประโยคที่ Itto ได้ยินมานับครั้งไม่ถ้วนพวกนั้นได้เสมอ  "โอนิก็ยังเป็นโอนิอยู่วันยังค่ำ"  ไม่ว่าในยุคสมัยไหน ในสายตาของพวกมนุษย์โอนิก็เป็นแค่โอนิ เมื่อเทียบกับพ่อและแม่ของเขาที่ไม่เคยทำเรื่องชั่วร้ายอะไร แต่กลับต้องถูกขับไล่ออกจากบ้านเกิด หรือบางทีจริง ๆ แล้ว การเป็น Blue Oni ที่น่าเกรงขามอาจจะดีเสียกว่า  หลังจากที่พ่อและแม่ของเขาเสียชีวิต ชายหนุ่มก็ใช้ชีวิตอยู่ตามริมถนน ถ้ามีใครกล้าพูดถึงเผ่าโอนิต่อหน้าเขา เขาจะลงมืออัดอีกฝ่ายให้น่วม  ถึงแม้ว่าหลายต่อหลายครั้ง Itto จะเป็นฝ่ายที่ถูกอัดจนน่วมก็ตาม แต่เขาก็ไม่เคยยอมแพ้ไม่ว่าเขาจะล้มลงอีกสักกี่ครั้ง  แต่ยังไงก็ตาม Itto ก็ยังเป็นเด็กอยู่ ท้ายที่สุดหลังจากที่เขาถูกพวกอันธพาลซ้อมจนน่วม เขาก็หมดสติไปบนถนนด้วยความเหนื่อยล้าและความหิวโหย  หญิงชราคนหนึ่งได้ช่วยชีวิต Itto เอาไว้ในตอนที่เขากำลังตกอยู่ในอันตราย  "เห้ย ฉันเป็นโอนินะ! ทำไมต้องมาช่วยฉัน?!" "ฉันต้มโจ๊กไว้ให้ เธอคงหิวแล้วสินะ"  "ฉันบอกว่าฉันเป็นเผ่าโอนิไงล่ะ! ยายไม่เห็นเขาโอนินี่รึไง?" "เห็นสิ ๆ.... มีโจ๊กอยู่ในหม้อ จะกินหน่อยมั้ยล่ะ?"  "อ๋าาา ยายนี่ไม่ฟังที่ฉันพูดเลยนะ... อะแฮ่ม... งั้นขอรบกวนยายเอาโจ๊กมาให้ฉันชามนึงสิ..." "อ่ะ นี่จ้ะ"
"งานประกวดร้องเพลงอันองอาจ"
ในช่วงปลายปี แก๊ง Arataki ได้หารือกันเกี่ยวกับวิธีการจัดกิจกรรมส่งท้ายปีเก่า  เมื่อเทียบกับองค์กรที่มีชื่อเสียงมากกว่า แก๊ง Arataki ทั้งไม่มีสถานที่ในการจัดงานที่แน่นอน และก็ยังไม่มีเงินอีกด้วย การจัดกิจกรรมแบบนี้จึงถือเป็นเรื่องที่ยากมาก  ข้อเสนอที่จะจัด "ปาร์ตี้ Lavender Melon" ถูกปัดตกไปอย่างรวดเร็ว การกิน Lavender Melon เผาไม่ใช่ปัญหาใหญ่อะไร แต่การที่ได้กินแต่ Lavender Melon นี่ต่างหากที่เป็นปัญหาใหญ่  "ปาร์ตี้ Onikabuto" ก็เป็นความคิดที่ไม่เลวเหมือนกัน แต่ทว่าในช่วงปลายปีไม่ใช่ช่วงฤดูผสมพันธุ์ของ Onikabuto ผู้ลงเล่นจึงดูขาดจิตวิญญาณการต่อสู้อย่างเห็นได้ชัด  สุดท้าย แก๊ง Arataki ก็เลือกใช้วิธีจับฉลากและเลือกที่จะจัด "งานประกวดร้องเพลงอันองอาจ"  กิจกรรมนี้ได้รับเสนอขึ้นด้วยตัวของ Itto เอง รูปแบบกิจกรรมก็คือ ให้ทุกคนยืนอยู่บนหน้าผาและร้องเพลงต้านลมทะเลด้วยกัน เพื่อแสดงความรู้สึกองอาจที่อยู่ภายในตัวเองและวิสัยทัศน์ที่สวยงามต่ออนาคต  เมื่อเหล่าสมาชิกแก๊ง Arataki รู้เรื่องเข้า ก็ต่างพากันคัดค้านอยู่ในใจ เมื่อเทียบการตะโกนร้องเพลงต้านลมทะเลแล้ว ให้กิน Lavender Melon ยังจะดีซะกว่า Kuki Shinobu ถึงกับบอกว่า เธอต้องการจะลากลับบ้านในวันนั้นเลยทีเดียว  แต่งานประกวดร้องเพลงอันองอาจก็ยังถูกจัดขึ้นตามกำหนด การตะโกนดังอย่างบ้าคลั่ง ทำให้โล่งใจและสบายใจได้จริง ๆ และสิ่งที่ไม่มีใครคาดคิดก็คือ Itto นั้นร้องเพลงได้ไพเราะมาก
วิชั่น
วิชั่นคือสิ่งที่ Itto พบใต้สะโพกของเขา หลังจากตื่นนอนในเช้าวันหนึ่ง ตอนนั้นเขาคลุกคลีอยู่ที่ Hanamizaka มาหลายปีแล้ว และการดำรงชีวิตต่าง ๆ ของเขาก็ค่อนข้างคงที่  "พ่อจ๋า แม่จ๋า ปู่จ๋า ย่าจ๋า ยายโอนิ.... นะ...นี่มันอะไรกันล่ะเนี่ย!"  นี่คือความคิดที่แท้จริงที่โผล่ขึ้นมาในหัวของ Itto ในชั่วพริบตาที่เขาเห็นวิชั่น  ในวันนั้น เขาจะโชว์วิชั่นของเขาให้ทุกคนที่พบอย่างตื่นเต้น พร้อมทั้งเลิกเสื้อขึ้นให้คนเห็นรอยบุ๋มบนสะโพกของเขา จนทุกคนเบื่อที่จะได้ยินเรื่องนี้  พอผ่านไปสองสามวัน เรื่องราวก็เปลี่ยนไปเล็กน้อย:  "ตอนที่เห็นวิชั่น ฉันไม่แปลกใจเลยสักนิด ในเมื่อฉันเป็นถึงผู้นำรุ่นแรกของแก๊ง Arataki ก็สมควรแล้วที่จะได้รับวิชั่น  ที่สำคัญกว่านั้นก็คือ คุณค่าของคนคนหนึ่ง ไม่ได้วัดจากวิชั่นสักหน่อย!"  แต่มีคนที่ช่างสังเกตแอบเห็น Itto ซื้อผ้าเช็ดแว่นหนานุ่มไปผืนนึง  มีการตีพิมพ์คำถามในส่วนคอลัมน์คำถามตอบของ "เรื่องอลเวงรายเดือน" ว่า:  "คุณ Hina ฉันควรรักษาวิชั่นยังไง เพื่อให้มันเงางามขึ้น? ถ้าจะให้ดีก็ให้มันดูวาววับกว่าวิชั่นของคนอื่น ๆ น่ะ..."  หลังจากอ่านเนื้อหาข้างต้นแล้ว สมาชิกแก๊ง Arataki ก็ยื่นนิตยสารให้ Itto ดูด้วยความตื่นเต้น แต่คิดไม่ถึงเลยว่าแฟนคลับตัวยงของคุณ Hina อย่าง Itto จะเหลือบตามองแค่แวบเดียว ก็เอานิตยสารวางลงข้าง ๆ ซะแล้ว
