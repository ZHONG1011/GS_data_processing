ข้อมูลตัวละคร
หัวหน้ามิโกะแห่งศาลเจ้า Grand Narukami, ทายาทแห่งสายเลือดของ Hakushin, ผู้ติดตาม และสหายแห่ง "นิรันดร์" รวมไปถึง บรรณาธิการที่น่ากลัวของสำนักพิมพ์ไลท์โนเวล "สำนักพิมพ์ Yae"...  หากศึกษาโดยละเอียดแล้ว ชื่อเล่นต่าง ๆ ของ Yae Miko นั้นคาดเดายากและผันผวนเฉกเช่นเดียวกับนิสัยของเธอ  เหล่าบรรดาผู้ที่ต้องการค้นหา "โฉมหน้าที่แท้จริง" ของ Miko เพื่อวัตถุประสงค์ต่าง ๆ นั้น หากต่อแถวกันคงยาวตั้งแต่ศูนย์บัญชาการสำนัก Tenryou ไปจนถึงหน้าประตูของ "สำนักพิมพ์ Yae" เลยทีเดียว แต่จนถึงทุกวันนี้ ผู้ที่ทำสำเร็จก็ยังคงมีเพียงแค่หยิบมือเท่านั้น  แท้จริงแล้ว Miko ไม่เคยจงใจปิดบังอะไรเลย โฉมหน้านับร้อยของเธอนั้น ต่างก็เป็นเพียงแค่งานอดิเรก ที่ทำเพื่อสนองใจตนเท่านั้นเอง ปริศนาที่ไม่มีปริศนา เดิมทีก็ไม่นับว่าเป็นปริศนาอยู่แล้ว  ...สิ่งที่ควรจดจำไว้ก็คือ เธอจะยังคงเป็น "Yae Miko ผู้เปี่ยมทั้งสติปัญญาและความงาม" ตลอดไป เท่านั้นก็เพียงพอแล้ว
เรื่องราวของตัวละคร 1
กองบรรณาธิการของสำนักพิมพ์ Yae เคยแนะนำต้นฉบับชิ้นหนึ่งให้กับท่านหัวหน้าบรรณาธิการ  งานเขียนชิ้นนั้นมีความวิจิตรบรรจง และละเอียดงดงาม นอกจากนี้ หัวข้อเรื่องยังเป็นแนวเลิฟคอมเมดี้ที่กำลังเป็นที่นิยมอีกด้วย  หินหยกเช่นนี้ ขอเพียงแค่ขัดเกลาสักหน่อย แล้วเสริมด้วยภาพประกอบสุดวิจิตร... จะต้องขายดีเป็นเทน้ำเทท่าอย่างแน่นอน!  แต่สิ่งที่เหล่ากองบรรณาธิการคาดไม่ถึงก็คือ หลังจากที่ Yae Miko ได้อ่านแล้วกลับไม่ได้มีสีหน้าดีใจแต่อย่างใด แต่กลับถอนหายใจเฮือกใหญ่ แล้วเรียกตัวบรรณาธิการที่รับผิดชอบมารวมตัวกันทันที  บรรณาธิการที่รับผิดชอบเอ่ยถามด้วยความลังเลว่า: "ท่าน Yae... ถึงแม้ว่าผมจะเป็นคนแนะนำให้เขาเขียนพล็อตเรื่องแนวนี้... แต่มันก็เป็นพล็อตที่กำลังเป็นที่นิยมอยู่ในตอนนี้ไม่ใช่หรือ?"  เมื่อเผชิญกับสายตาที่งุนงงของบรรณาธิการที่รับผิดชอบ Miko ก็พูดสิ่งที่เป็นความเห็นส่วนตัวออกมาโดยตรง: ไลท์โนเวลที่ควรจะมีความแปลกใหม่แต่กลับถูกผูกมัดด้วยพล็อตเรื่องไปเสียทุกครั้ง บอกได้คำเดียวเลยว่า "มันไม่อิสระพอ"  พล็อตเรื่องขายดีที่ว่า หรือพวกผลงานที่จำแนกตามประเภท... ล้วนเป็นเพียงกระแสที่หมุนเวียนผลัดเปลี่ยนในทุก ๆ สิบปีเท่านั้นเอง  การใช้ประโยชน์จากยุคสมัยนั้นคือทางลัดที่ง่ายดายอย่างหนึ่ง แต่หากผลงานชิ้นนั้นมีคุณภาพที่ไม่มีวันจมหายไปกับกาลเวลา แล้วทำไมยังต้องทำตามกระแสอยู่อีกล่ะ?  "ฝากนำคำพูดของฉันไปบอกนักเขียนหน้าใหม่ท่านนี้ด้วย ว่าไม่จำเป็นต้องใส่ใจประเภทของพล็อตเรื่อง ให้จดจ่อกับ 'เรื่องราว' ที่อยู่ตรงปลายปากกาก็พอ"  เมื่อผู้เขียนต้นฉบับได้ฟังเรื่องนี้แล้ว ก็เริ่มตระหนักถึงบางอย่าง และหยุดเขียนเพื่อครุ่นคิดอย่างจริงจัง หลายเดือนผ่านไป ต้นฉบับชิ้นใหม่ก็ถูกส่งมาตรงหน้า Miko และบรรณาธิการที่รับผิดชอบ  บรรณาธิการที่รับผิดชอบถึงกับใบ้กินไปในทันที กระทั่งผู้ที่ไร้ซึ่งกฎเกณฑ์อย่าง Yae Miko ก็ยังต้องขมวดคิ้ว:  "อืม... เอาไงดีล่ะ... ท่าทางจะไม่ค่อยเข้าท่านะ"  "นั่นสิครับ! ถึงจะบอกว่าไม่ต้องกังวลเกี่ยวกับพล็อตเรื่องยังไง แต่ 'เกิดใหม่ทั้งทีก็เป็นโชกุนไปซะแล้ว' นี่มันก็เกินไปนะ!"  "พล็อตเรื่อง? พล็อตเรื่องไม่ได้มีปัญหาอะไรหรอก แต่ว่า... นามปากกาของเขามันธรรมดาเกินไปหน่อย ไม่ว่าจะมองยังไงก็ไม่เข้ากับหนังสือเล่มนี้เลยสักนิด"  "ที่แท้ก็สนใจจุดนี้หรอกเหรอ... ตะ...แต่ถ้าท่านชอบมันก็โอเค"  หลังจากนั้นไม่นาน ผู้เขียนหนังสือเล่มนี้ก็ได้เปิดตัวอย่างสง่างามภายใต้นามปากกาสุดยาวอย่าง "Kadenokouji Kenzaburou" ซึ่งถูกเสนอโดยหัวหน้าบรรณาธิการ  ส่วนเรื่องที่ท่านหัวหน้าบรรณาธิการเกิดไอเดียเปิดตัวกิจกรรมประกวดส่งต้นฉบับ "เกิดใหม่ทั้งทีก็เป็น Guuji Yae ไปซะแล้ว" นั้น มันก็เป็นเรื่องราวหลังจากนั้นแล้ว
เรื่องราวของตัวละคร 2
สิ่งที่น่าอึดอัดที่สุดในฐานะ Guuji ก็คือต้องแต่งกายเต็มยศและนั่งเฝ้าหน้าศาลเจ้า ทุกครั้งที่มีงานเทศกาลศาลเจ้า  ยามค่ำคืนที่ดอกไม้ไฟเบ่งบานเต็มท้องฟ้า ทั้งภายในและภายนอกของศาลเจ้าก็เต็มไปด้วยเสียงของฝูงชน ทั้ง ๆ ที่งานยิ่งใหญ่ถึงเพียงนี้ แต่ตัวเองกลับต้องนั่งอยู่ในศาลเจ้าพร้อมรอยยิ้มอันหนักอึ้งตลอดทั้งงาน...  โศกนาฏกรรมเช่นนี้ น่ากลัวยิ่งกว่าเต้าหู้ทอดทั้งหมดหายไปจากโลกนี้เสียอีก...  คนสนิทของเทพแห่งสายฟ้านั้นมีอายุขัยที่ยาวนาน เพียงพริบตาก็ผ่านไปร้อยปีแล้ว ในช่วงคืนวันอันยาวนาน ความเบื่อหน่ายต่างหากที่เป็นศัตรูตัวฉกาจที่รับมือยากที่สุด  หากวันไหนตนเองเริ่มชินกับการนั่งเฉาทั้งวัน ดื้อรั้นเหมือนไม้แก่ โลกนี้ก็คงสูญเสียคนฉลาดที่ถนัดเรื่องการค้นพบเรื่องสนุกในโอกาสต่าง ๆ ไปน่ะสิ?  ดังนั้น การหาความสนุกให้ตัวเองเสียบ้าง ก็คือเรื่องจำเป็นที่สมเหตุสมผลที่สุดแล้ว  แม้แต่การใช้อำนาจของตำแหน่ง Guuji เป็นครั้งคราว ก็คงไม่ใช่เรื่องน่าตำหนิอะไรหรอกจริงไหม!  ในคืนเทศกาล Guuji Yae มองดูดอกไม้ไฟพิเศษของร้าน Naganohara ที่ทางสำนัก Yashiro นำมามอบให้ แล้วพยักหน้าด้วยความพึงพอใจ  พิธีกรรมในคืนนั้นยังคงเหมือนกับที่ผ่านมา ทั้งเคร่งครัดเรื่องมารยาท และอยู่ในกรอบระเบียบ  ได้เห็น "ท่าน Guuji" ผู้งดงามนั่งอยู่อย่างนั้นทั้งคืน ทำให้เหล่ามิโกะรู้สึกชื่นชม  เธอนั่งอยู่เงียบ ๆ ภายใต้ฝนแห่งแสงสว่างที่เหมือนกับดาวตก มองดูผู้ที่เดินขวักไขว่ไปมาในงานเทศกาล  ประโยคที่ถูกเสียงของดอกไม้ไฟกลบฝังไปก็คือ เสียงกระซิบที่ลอดออกมาจากปากที่กำลังเคี้ยวแอปเปิ้ลเคลือบน้ำตาล  "ตอนที่จะให้ฉันเป็น Guuji เธอไม่เห็นบอกฉันเลย ว่าต่อไปพอถึงช่วงงานเทศกาลจะต้องแอบหนีออกมาดูเท่านั้นน่ะ"
เรื่องราวของตัวละคร 3
การแสวงหาความสนุก และการค้นพบความสุข คือหลักการประจำวันของ Miko  สำหรับเธอที่ชอบศึกษาเรื่องของมนุษย์แล้ว ตัวชี้วัดอย่าง "จุดยืน" และ "คุณธรรม" นั้นห่างไกลจากความ "น่าสนใจ" อยู่ไกลลิบ  ไม่ว่าจะเป็นหัวหน้ามิโกะที่ศรัทธาในสิ่งอื่น หรือแม่ทัพที่ประนีประนอมต่อฝ่ายศัตรู ต่างก็สามารถได้รับความชื่นชมจาก Miko ได้ทั้งนั้น  ...ถึงแม้ว่า ความชื่นชมนั้นบางครั้งก็อาจแปรเปลี่ยนเป็นปัญหาที่ไม่เป็นอันตรายได้เช่นกัน  เมื่อเทียบกับลูกน้องที่เอาการเอางาน และรุ่นน้องที่จงรักภักดีแล้ว คนที่ Miko รู้สึกสนใจมากที่สุดในศาลเจ้า ก็คือมิโกะที่ชื่อ Kano Nana  เช่นเดียวกับนิยายของ Miko... ในทุก ๆ วัน Kano Nana ก็ต้องคอยหนักใจกับเรื่องที่ต้องดูแล Sayu  ตอนที่ Miko นอนอยู่ในห้อง บางครั้งก็จะเห็น Sayu แวบผ่านหน้าต่างไป และไม่นานนัก เสียงฝีเท้าที่ทั้งรีบร้อนและขุ่นเคืองของ Kano Nana ก็จะดังตามมาติด ๆ  ความสัมพันธ์แบบนี้ก็เหมือนกับสายฟ้าและพายุฝนฟ้าคะนอง ที่ทำให้ Miko รู้สึกเพลิดเพลินยิ่งนัก บางทีก็มีแอบบอกทางผิดไปบ้าง เพื่อให้ฉากที่สนุกสนานได้ยาวนานขึ้นอีกสักหน่อย  และมีอยู่ครั้งหนึ่ง ที่ Sayu บอก Miko ว่าแสงแดดยามบ่ายนั้นน่ารื่นรมย์ที่สุด เพื่อเป็นการตอบแทนที่ Miko ช่วยให้เธอได้แอบหนีไปนอนกลางวันได้  บางทีอาจเพราะได้รับแรงบันดาลใจจากในครั้งนั้น ไม่นานหลังจากนั้น ในวันหนึ่งที่แสงแดดสดใส Miko จึงได้แปลงกายเป็นหญิงสาวชาว Inazuma ที่แสนธรรมดา แล้วลงจากเขาไปวันนึงเต็ม ๆ  "โรงอาบน้ำ Aisa" ที่ถนนในเมือง, "ภัตตาคาร Kiminami" ที่ Hanamizaka, "ร้านตัดชุด Ogura" ที่อยู่ริมถนน... ไม่มีพลาดแม้แต่ร้านเดียว และทุกประสบการณ์ต่างก็ทำให้เธอมีความสุข  พอตกเย็น ก็ไปยัง "สำนักงานนักสืบ Bantan Sango" เพื่อไหว้วานเรื่องการหายตัวไปของสิ่งมีชีวิตตัวน้อยที่ได้ยินมาตลอดทาง  "เฮ้ออ รู้อะไรไหม พวกเจ้าของทั้งหลายต่างก็ร้องไห้กันระงมน่าสงสารมากเลยล่ะ นักสืบทั้งสองท่าน ได้โปรดช่วยเหลือพวกเขาหน่อยเถอะนะ!" พอทำเรื่องเหล่านี้เสร็จ Miko ก็เดินไปตามท้องถนน และยิ้มออกมาอย่างเบิกบาน  การได้มีส่วนร่วมในชีวิตประจำวันของ Inazuma ด้วยตัวตนนี้ ช่างเป็นเรื่องที่น่ายินดีจริง ๆ  และคงจะดีกว่านี้ หาก Kujou Sara ที่เดินสวนกันไป ไม่ได้ทำสีหน้าสงสัยออกมาแบบนั้น  แต่ก็แอบรู้สึกผิดต่อเจ้าของร้าน "โรงอาบน้ำ Aisa" อยู่บ้าง ถึงแม้บรรยากาศของน้ำพุร้อนจากต่างแดนจะดี แต่พอแช่เสร็จแล้ว ดันเผลอทำขนจิ้งจอกร่วงโดยที่ไม่ได้ตั้งใจเข้าน่ะสิ
เรื่องราวของตัวละคร 4
เมื่อนานแสนนานมาแล้ว ในครั้งที่พวกมนุษย์ยังไม่ใช้คำว่า "เมื่อนานแสนนานมาแล้ว" มาเป็นคำนำหน้า ยามที่พูดถึงเรื่องของเหล่าโยไก  เท็งงุโบยบินบนฟ้ากว้าง เหล่าโอนิพลุกพล่านทั่วสนามรบ ปีศาจทานูกิพบเห็นได้ในทุกที่ เซียนจิ้งจอกเดินขวักไขว่ท่ามกลางฝูงชน  ภายใต้ธงอันยิ่งใหญ่ของ Narukami เหล่าโยไกได้ใช้พลังอันยากจะหยั่งถึงช่วยเหลือเหล่ามนุษย์ ให้ผ่านพ้นยุคที่ยากจนข้นแค้นไปได้  ใช้ภูเขาเป็นกำบังคุ้มภัย และสร้างเมืองริมฝั่งทะเล จน Inazuma เริ่มก่อตัวเป็นรูปเป็นร่างขึ้นนับแต่นั้นมา  ในบรรดาเหล่าโยไก "สายเลือดของ Hakushin Kitsune" นั้นสูงส่งที่สุด และได้ให้กำเนิดโยไกสุดยิ่งใหญ่ขึ้นมาในยุคนี้ จนเกิดเป็นเรื่องเล่ามากมายที่สืบต่อกันมาในโลกมนุษย์  ยามที่เหล่าโยไกนั่งล้อมวงชงดื่มกันนั้น ก็มักจะอวดอ้างถึงเรื่องราวของตน ว่าช่วงนี้ตนได้กลายเป็นตำนานเรื่องใหม่อีกแล้ว  คำพูดที่ออกมาจากปากหลังดื่มสุรานั้น มักจะคลาดเคลื่อนกับความเป็นจริงอยู่บ้าง แต่ก็ไม่ได้มีโยไกผู้ใดถือสา ขอเพียงแค่ฟังแล้วรู้สึกครื้นเครงเป็นพอ นานวันเข้า จึงได้กลายเป็น "Hyakumonogatari Daikai" หรือ "การชุมนุมของตำนานร้อยเรื่อง"  ในเวลานั้น มักจะได้เห็น Urakusai ชูแก้วพร้อมพูดคุย เหล่าโยไกต่างก็ต้องเงี่ยหูฟังราวกับต้องมนต์สะกด แม้แต่แม่งานอย่าง Kitsune Saiguu ยังอดไม่ได้ที่จะยิ้มออกมาจนตาหยี  Miko ที่ยังอยู่ในร่างจิ้งจอกน้อย มักจะเกาะอยู่บนไหล่ของ Kitsune Saiguu เสมอ และคอยหาช่องโหว่ในเรื่องเล่าของ Urakusai อย่างไม่หยุดหย่อน  แต่ Urakusai เป็นสุภาพบุรุษที่ฉลาดล้ำและเยือกเย็นราวกับน้ำแข็ง จึงสามารถอุดช่องโหว่ได้ในพริบตา  แต่ Miko ก็ยังสามารถหาข้อผิดพลาดใหม่ได้เรื่อย ๆ จนกระทั่งท่าน Saiguu หัวเราะและเกลี้ยกล่อมให้ทั้งสองหยุด: ผู้ฟังต่างก็ร้อนใจอยากจะฟังส่วนต่อไปกันแล้ว  หลังจากร่ำสุราไปอีกสามรอบ และเรื่องราวก็ถูกบอกเล่าไปหลายรอบแล้ว เหล่าโยไกในงานเลี้ยงต่างก็เมาจนไม่สามารถรวบรวมคำให้กลายเป็นประโยคได้อีก  เหล่าโยไกจึงได้หลีกเลี่ยงการต่อสู้กันด้วยวาจา และเริ่มใช้พลังโยไกยกตัวให้ลอยขึ้นสู่ท้องฟ้า เพื่อดูว่าใครจะสามารถบดบังดวงจันทร์บนฟากฟ้าได้มิด และคว้าตำแหน่งผู้ชนะไปครอง  ...ด้วยเหตุนี้ จึงได้มีคำกล่าวที่ว่า "คืนที่ไร้ซึ่งดวงจันทร์ จะมาพร้อมขบวนร้อยอสูร"  เมื่ออายุได้ห้าร้อยปี จากจิ้งจอกน้อย ก็ได้ฝึกฝนจนกลายเป็นโยไกผู้ยิ่งใหญ่ ที่สามารถทะลุฟ้าทะลวงดิน  เหล่าโยไกที่เคยร่วมวงดื่มในวันวาน ต่างก็ได้สูญหายไปในสงครามและประวัติศาสตร์แล้ว และสายเลือดที่ยังคงหลงเหลือ ก็เจือจางลงเรื่อย ๆ  จนในที่สุด "ขบวนร้อยอสูร" ก็ได้กลายเป็นเพียงเรื่องเล่า "เมื่อนานแสนนานมาแล้ว"
เรื่องราวของตัวละคร 5
ดาบของ Inazuma เลื่องชื่อไปทั่วโลกนับตั้งแต่โบราณกาล และผลงานชิ้นเอกของ "Raiden Gokaden" ก็เป็นอาวุธที่ถือว่าเป็นสมบัติของชาติ  อย่างไรก็ตาม ในช่วงไม่กี่ปีที่ผ่านมา สายเลือดของช่างฝีมือทั้งห้าได้ถูกทำลายลงไปกว่าครึ่ง  ผู้มีอำนาจนับไม่ถ้วนที่มีส่วนเกี่ยวข้องในแผนการนี้ไม่เว้นแม้แต่คนในครอบครัว ทุกคนที่เกี่ยวข้องต้องรับผิดชอบ และถูกเนรเทศไปยังที่ทุรกันดาร  แม้แต่ตระกูล Kamisato ซึ่งรับผิดชอบการบริหารสำนัก Yashiro ก็มีส่วนเกี่ยวข้องเพราะความล้มเหลวในการดูแลผู้ใต้บังคับบัญชา  ก่อนที่ท่านโชกุนจะพิพากษาครั้งสุดท้าย ท่าน Guuji ที่ไม่ได้ยุ่งเกี่ยวกับเรื่องทางการเมืองมาเป็นเวลานานกลับออกปากขอความเมตตาให้ละเว้นตระกูล Kamisato ที่ตกอยู่ในอันตรายกับท่านโชกุน  เพราะเช่นนี้ จึงทำให้ตระกูล Kamisato รอดพ้นภัยมาได้ แม้จะเกิดความสูญเสียอย่างหนัก แต่ก็ยังรักษาตำแหน่งไว้ได้  ในช่วงหลายปีมานี้ ผู้คนต่างคาดเดาไปต่าง ๆ มากมายเกี่ยวกับการเคลื่อนไหวของท่าน Guuji  บ้างก็ว่าสำนัก Yashiro มีความสัมพันธ์ใกล้ชิดกับศาลเจ้า Grand Narukami และยังมีการคาดเดาว่านี่อาจจะเป็นการปลูกฝังความจงรักภักดีให้แก่ผู้สนับสนุนของตนเองก็ได้  ในความเป็นจริง ศาลเจ้า Grand Narukami เป็นสถานที่ที่ไม่ฝักใฝ่ฝ่ายใด และท่าน Guuji ที่ปกติไม่ข้องเกี่ยวกับการเมืองแล้วนั้น การช่วยเหลือสำนัก Yashiro ครั้งนี้ไม่ใช่ทางเลือกที่ฉลาดนักเพราะมันให้โทษมากกว่าคุณ  บ้างก็ว่าท่าน Guuji สงสัยว่ามีบางอย่างผิดปกติ และครั้งนี้ก็มีผู้เกี่ยวข้องเป็นจำนวนมาก หากสำนัก Yashiro เกิดการเปลี่ยนแปลงอีก อาจจะทำให้ Inazuma เกิดการสั่นคลอนครั้งใหญ่ได้  ฟังเผิน ๆ ก็ดูมีเหตุผล แต่ถ้าคิดดี ๆ จะพบว่าการขึ้น และลงของกลุ่มขั้วอำนาจต่าง ๆ นั้นเป็นเรื่องปกติของโลกใบนี้ แม้ว่า Kamisato จะสูญเสียอำนาจไป แต่สำนัก Yashiro ก็จะมีผู้นำคนใหม่ขึ้นมาแทนที่อยู่ดี  ยังมีอีกเรื่องหนึ่งกล่าวว่า หลังจากเรื่องวุ่นวายครั้งแรกแล้วนั้น Miko ได้มีการพูดคุยอย่างลับ ๆ กับผู้นำตระกูล Kamisato ในขณะนั้น  แต่ผู้นำตระกูล Kamisato ที่บาดเจ็บสาหัสในวัยชราก็เปรียบเสมือนเปลวเทียนท่ามกลางสายลม จะมีพลังอะไรที่จะเปลี่ยนแปลงสถานการณ์ตอนนี้ได้กันเล่า?  จนถึงตอนนี้ การคาดเดาทั้งหมดก็ไม่เคยได้ข้อสรุปว่า Miko กำลังคิด และต้องการอะไรกันแน่  สิ่งที่ทุกคนไม่รู้ก็คือคำสั่งของ Miko ในวันนั้น ยังคงอยู่ในคฤหาสน์ตระกูล Kamisato เปรียบเสมือนกฎประจำตระกูลไปเสียแล้ว  "การที่ตระกูล Kamisato ยังมีชีวิตรอดจากเหตุการณ์ในครั้งนี้ได้เกิดจากความเมตตาของท่านโชกุน จงอย่าได้ลืมเลือนความเมตตาของท่านโชกุน"  คำพูดเหล่านี้จะทำหน้าที่เป็นเมล็ดพันธุ์แห่งโชคชะตา ทั้งยังเป็นการประกาศจุดยืนในอนาคตของสำนัก Yashiro  ในอนาคต หากแม้นพายุจะซัดโถมกระหน่ำใส่ Inazuma มากแค่ไหน หรือต่อให้ต้องเป็นศัตรูกับอีกสองสำนักก็ตาม แต่ตระกูล Kamisato แห่งสำนัก Yashiro จะยังจดจำความเมตตา และปฏิบัติยึดมั่นในเส้นทางแห่งนิรันดร์ของ "ท่านโชกุน"  หมากตานี้ท่าน Guuji ใช้ออกไปโดยไม่เคยนึกเสียใจเลยซักครั้ง
"พิธีดับเพลิง"
"พิธีดับเพลิง" ครั้งหนึ่งเคยอยู่ภายใต้การนำของสำนัก Tenryou และบริหารจัดการโดยศาลเจ้า Grand Narukami ซึ่งวัตถุประสงค์ก็เพื่อเป็นการอธิษฐานขอพร ให้ปีหน้าไม่ต้องประสบพบเจอกับเภทภัยทางอัคคี  ในสมัยนั้น บ้านเรือนส่วนใหญ่ของ Inazuma สร้างขึ้นจากไม้เป็นหลัก หากใช้ฟืนไฟโดยไม่ระวังเพียงน้อยนิด ก็อาจจะนำไปสู่ภัยพิบัติใหญ่หลวงได้  สำนัก Tenryou ได้รับคำสั่งจากโชกุน ให้จัดตั้งทีมดับเพลิงเพื่อคอยช่วยเหลือชาวบ้าน และได้อัญเชิญ "พิธีดับเพลิง" ของศาลเจ้า Grand Narukami ให้ช่วยปลอบโยนผู้คนที่ประสบภัย  ร้อยปีต่อมา มาตรการป้องกันอัคคีภัยก็เริ่มกลายเป็นเรื่องธรรมดาในใจของผู้คน และอัคคีภัยที่ร้ายแรงก็ไม่ได้เกิดขึ้นบ่อยอีกต่อไป แต่เทศกาลประจำปีอย่าง "พิธีดับเพลิง" ก็ยังคงได้รับการสืบสานต่อกันมา  ภายในงาน เหล่ามิโกะจะแสดงการร่ายรำอันงดงาม และเหล่าผู้ชมก็บริจาคเงินให้ด้วยความเอื้อเฟื้อ... เงินบริจาคที่ได้รับจะถูกแบ่งเป็นสี่สิบและหกสิบส่วน ให้กับทางสำนัก Tenryou และทางศาลเจ้า  ตอนที่ Yae Miko ต้องประสบพบเจอกับปัญหาทางการเงิน เนื่องจากมีความคิดที่จะก่อตั้ง "สำนักพิมพ์ Yae" จึงได้พิจารณาดูงานเทศกาลที่ทางศาลเจ้ามีอยู่ และได้ต้องตาประเพณีโบราณอย่าง "พิธีดับเพลิง" เข้า  "ทั้ง ๆ ที่ทางศาลเจ้า Grand Narukami ต้องเป็นฝ่ายวิ่งวุ่นจัดการทุกอย่างแท้ ๆ แล้วทำไมต้องให้ทางสำนัก Tenryou มารับผลประโยชน์จากตรงนี้ด้วยล่ะ?  อีกอย่าง เงินที่ได้รับมาก็เข้ากระเป๋าตาเฒ่า Kujou หมด พวกทีมดับเพลิงไม่เห็นจะเคยได้รับโบนัสสิ้นปีกันเลยสักนิด"  ดังนั้น หลังจากการดำเนินการบางอย่าง "พิธีดับเพลิง" ในปีนั้น จึงถูกปรับโฉมใหม่ ไม่มีการร่ายรำอธิษฐานขอพรจากมิโกะอีกต่อไป แต่กลายเป็นการแข่งขันประกวดไลท์โนเวลที่แสนดุเดือดแทน  ด้วยเหตุนี้ ผู้ที่รับผิดชอบจัดการแข่งขันและเปิดตัวผลงานอย่าง "สำนักพิมพ์ Yae" จึงได้งบประมาณในการจัดงาน "พิธีดับเพลิง" ไปใช้ในการเปิดตัวอย่างเป็นทางการ  ส่วนรายได้จากการวางแผงนั้น แน่นอนว่าต้องเข้ากระเป๋าศาลเจ้าอยู่แล้ว  "ทุกวันนี้ อัคคีภัยไม่ได้เกิดขึ้นบ่อยอีกต่อไปแล้ว แต่การระดมเงินกลับเพิ่มขึ้นทุกปี การปรับเปลี่ยนในครั้งนี้ ก็เพื่อช่วยแบ่งเบาภาระทางการเงินของประชาชน  ยิ่งไปกว่านั้น บทกวีและงานวาดเขียน เดิมทีก็เป็นสิ่งจรรโลงใจของเหล่าทวยเทพอยู่แล้ว... หรือพวกเธอคิดว่าตัวเองรู้จักเรื่องพิธีกรรมมากกว่าฉันกันล่ะ?"  นั่นคือสิ่งที่ Yae Miko กล่าวกับ Kujou Takayuki ที่จู่ ๆ ก็มาเยือนถึงที่อย่างจริงจัง  ท่านผู้นำสำนัก Tenryou ที่ทำอะไรไม่ถูก จึงได้แต่ต้องจำใจพาพวกข้ารับใช้เดินลงจาก Mt. Yougou ไปด้วยสีหน้าบึ้งตึง  สิ่งที่ผู้เดินจากไปไม่รู้ก็คือ ในวินาทีที่พวกเขาก้าวเท้าออกจากศาลเจ้า ท่าน Miko ที่กำลังทำสีหน้าขึงขังอยู่ด้านหลังนั้น ก็ได้ดึงต้นฉบับนวนิยายที่เพิ่งตรวจไปได้ครึ่งหนึ่ง ออกมาจากด้านใต้ของกล่องรับบริจาค
วิชั่น
"นั่นคือการต่อสู้ที่สั่นสะเทือนฟ้าดิน ศัตรูบุกฝ่าคลื่นทะเล และเหยียบย่ำแผ่นฟ้า แม้แต่สวรรค์และพิภพก็ยังเปลี่ยนสี!  ท่าน Guuji มือถือไม้คทา ค่อย ๆ ก้าวขึ้นไปบนเส้นทางของ Mt. Yougou ด้วยสีหน้าเคร่งขรึม  มีเหล่ามิโกะเดินขนาบข้าง พร้อมกล่าวร่ายมนตร์ลับ ทันใดนั้น เมฆก็เข้าปกคลุมดวงอาทิตย์ และเสียงฟ้าร้องก็ดังสนั่น!"  "..."  "สงครามยืดเยื้อไปหลายวัน จนในที่สุด Guuji เองก็เริ่มลนลาน ศัตรูฉวยโอกาสจากช่องโหว่นั้น โจมตีเข้ามาอย่างรุนแรง!  ในตอนนั้นเอง สายฟ้าก็ได้ฟาดลงมา ราวกับดวงดาวได้ร่วงหล่นมาตรงหน้า Guuji ...สิ่งนั้นก็คือ วิชั่นที่เปล่งประกายสว่างวาบ!  ท่าน Guuji รีบคว้ามันไว้ทันที และแสดงพลังวิญญาณอันยิ่งใหญ่ออกมา..."  "หยุด ๆ ๆ! สิ่งที่เธอพูดมันคือเรื่องโกหกทั้งหมดเลยใช่ไหม?"  "หืม? งั้นเปลี่ยนอันใหม่ดีไหม วันนั้นฉันกำลังแข่งขันการ 'ดวลราเมน' อันแสนดุเดือดอยู่ที่ Hanamizaka ..."  "จะมีใครที่ไหนได้รับวิชั่นในตอนที่กำลังกินราเมนกันเล่า?!"  "แต่มันก็สนุกดีไม่ใช่เหรอ? สิ่งที่พวกเธออยากจะฟัง มันก็เป็น 'เรื่องราว' แบบนี้อยู่แล้วไม่ใช่หรือไง?"  เมื่อเผชิญหน้ากับสีหน้าอยากรู้อยากเห็นของนักเดินทาง Yae Miko ก็เผยรอยยิ้มที่ยากจะคาดเดาออกมา  "อีกอย่าง ถึงแม้ฉันจะบอกความจริงว่า: 'วิชั่นของฉันเป็นแค่ของประดับ' เธอจะเชื่อไหมล่ะ เจ้าตัวเล็ก?"
