ข้อมูลตัวละคร
"ชอบช่วยเหลือผู้อื่น" , "แสนอบอุ่นใจดี" , "กระตือรือร้น" ...เมื่อถามทั้งในและนอก Gandharva Ville แล้ว จะได้ยินคำชื่นชมจากผู้คนเกี่ยวกับเจ้าหน้าที่พิทักษ์ป่าคนนี้  ขอแค่ร่างกายไหว ไม่ว่าการเรียนจะยุ่งขนาดไหน Collei จะไม่ละเลยงานลาดตระเวนป่า ทั้งยังเต็มใจยื่นมือเข้าไปช่วยเหลือผู้คนที่เดินทางไปมาทุกคน  Collei ที่กระตือรือร้น และคิดบวก เหมือนจะยังเก็บงำอดีตที่ไม่อยากให้ใครรับรู้ และปิดกั้นหัวใจไว้  ถ้าพบโพรงไม้ที่เต็มไปด้วยโน้ตแปลก ๆ หรือเสียงบ่นพึมพำบางอย่างในป่าที่เธอมักไปออกลาดตระเวนล่ะก็...  ไม่ว่าจะเห็นหรือว่าได้ยินอะไรก็ตาม ได้โปรดใช้เส้นทางเดินอ้อมด้วยความเข้าใจ ถือซะว่ามันเป็นเรื่องล้อเล่นสนุกเล็ก ๆ ของ Aranara ก็แล้วกัน  เพราะอย่างไรแล้ว เรื่องบางเรื่องก็สามารถพูดให้โพรงไม้รับฟังได้เท่านั้น... อย่างน้อยก็ในตอนนี้
เรื่องราวของตัวละคร 1
ถ้าตัวอักษรเป็นสื่อกลางแห่งปัญญา การรู้หนังสือก็เป็นจุดเริ่มต้นของการเรียนรู้อย่างไม่ต้องสงสัย และดูเหมือนว่า Collei จะเพิ่งมาถึงตีนเขาแห่งความรู้เท่านั้น  ในตอนที่ Collei มาถึง Gandharva Ville ครั้งแรก แม้แต่ Tighnari ที่เป็นคนพูด และแสดงออกอย่างชัดเจน ยังเผยสีหน้าลังเลใจออกมา และถามเจ้าหน้าที่มหามาตราท่านนั้นซ้ำ ๆ ถึงสามรอบว่า เขามาผิดที่รึเปล่า ตัวเขาตอนนี้ยังไม่มีแผนที่จะเปิดสอนคลาสการเตรียมตัวก่อนเข้าเรียนหนังสือนะ  หลังจากฝ่าฟันอุปสรรคหลายครั้งหลายครา ในที่สุด Collei ก็ได้ฝากตัวเป็นศิษย์อย่างเป็นทางการ เพื่อพัฒนาความสามารถในการรู้หนังสือของ Collei ให้สูงขึ้น Tighnari ได้รวบรวมหนังสือและเอกสารทุกประเภท โดยหวังว่า Collei จะเรียนรู้ศัพท์ใหม่ได้มากขึ้นผ่านการอ่านที่หลากหลาย  นอกจากหนังสือสำหรับเด็กที่ใช้เรียนรู้ตัวอักษรของ Teyvat แล้วยังมีเอกสารวิชาการที่ต้องอ่านแม้จะชวนให้ปวดสมองก็ตาม หนังสือที่ Collei อ่านบ่อยสุดก็คือหนังสือภาพเทพนิยายของ Mondstadt  ไม่มีเหตุผลอะไรอื่นนอกจากหนังสือเด็กมีคำศัพท์ไม่กี่คำ และรูปภาพเยอะ ถึงจะไม่รู้คำศัพท์ก็สามารถเดาได้จากการดูรูปภาพ  แต่ว่า การอ่านหนังสือสำหรับเด็กอย่างเดียวนั้นไม่เพียงพอสำหรับพัฒนาการ เพราะงั้นพอเริ่มรู้ตัวหนังสือเยอะขึ้น Collei ก็เริ่มมองหาหนังสือนอกบทเรียนใหม่ ๆ  จากที่เคยได้ยินนักเดินทางที่เดินทางผ่านป่า Avidya มา พวกเขาบอกว่า Inazuma มีหนังสือที่เรียกว่า "ไลท์โนเวล" อยู่ ซึ่งมันมีเนื้อหาที่เข้าใจง่ายกว่าวิทยานิพนธ์ และมีภาพประกอบน้อยกว่าหนังสือเด็ก เป็นทางเลือกที่ดีสำหรับการเปลี่ยนแปลง  ที่สำคัญกว่านั้นคือ เนื้อเรื่องของ "ไลท์โนเวล" มักจะดึงดูดใจนักอ่านจำนวนมากถึงกับต้องอดนอนทั้งคืนเพื่ออ่านให้จบภายในวันเดียวกันทันทีที่ได้รับหนังสือ  นี่เป็นสิ่งที่น่าลองเป็นอย่างยิ่งสำหรับ Collei ที่ต้องฝืนนั่งอ่านหนังสือหลังขดหลังแข็งในแต่ละวันอย่างยากลำบาก  วันหนึ่งเมื่อสิ้นสุดการตระเวนป่า Collei วิ่งกลับไปที่พักอย่างมีความสุขพร้อมกับ 'ศาสตร์การต่อสู้ของโอนิ' เล่มใหม่ในมือ เปิดไฟด้วยความอยากอ่านจนแทบอดใจไว้ไม่ไหว และคืนนั้นเธอก็ไม่ได้นอนจริง ๆ  'พลังที่ผนึกไว้!', 'ผู้ล้างแค้นแสนสันโดษ!', 'ถ้าฉลาดก็ไปให้ไกลจากฉันหน่อย!', 'พรแห่งทวยเทพไม่ได้สถิตอยู่ที่ข้า'...  Collei ซุกอยู่ใต้ผ้าห่มกลิ้งไปกลิ้งมาทั้งคืนก็ไม่อาจพรากคำพูดเหล่านี้ออกจากหัวได้
เรื่องราวของตัวละคร 2
ใน Teyvat มีคำกล่าวที่มีที่มาไม่ชัดเจน ที่มักใช้เพื่ออธิบายอารมณ์อับอายละอายใจ:  "อยากจะหาโพรงต้นไม้มุดเข้าไปจังเลย"  Collei เดินในป่าไปพลางท่องคำศัพท์ที่เพิ่งเรียนรู้จากหนังสือไปพลาง  ก่อนกลับมายัง Sumeru เธอเคยสัญญากับเพื่อนคนหนึ่งไว้ ว่าจะเรียนรู้ศาสตร์แพทย์ที่ยอดเยี่ยม เพื่อที่อนาคตจะสามารถรักษาคนที่เจ็บปวด และสิ้นหวังเพราะโรคแบบเดียวกันกับเธอให้จงได้  อย่างไรก็ตาม ปณิธานสามารถเกิดขึ้นได้ในเวลาชั่ววูบ แต่กลับต้องใช้เวลาหลายปีกว่าจะบรรลุความปรารถนานั้น ในการทดสอบที่เพิ่งสิ้นสุดไป Collei ได้พบเจอกับอุปสรรคระหว่างความเป็นจริงและความปรารถนาอีกครั้ง  "เรื่องแบบนี้... ฉันบอก Amber ไม่ได้จริง ๆ"  นอกจากนี้ ถ้าอยากจะเขียนจดหมายถึงเพื่อนเก่าสักคน ยังต้องขอให้อาจารย์เป็นคนเขียนให้ สอบได้ไม่ดีแล้วอยากจะระบายกับใครสักคน เรื่องแบบนี้จะกล้าพูดต่อหน้าอาจารย์ได้ยังไง?  เป็นความบังเอิญที่มาได้เวลาพอดี ที่มีโพรงต้นไม้ขนาดเท่าคนปรากฏขึ้นบนเส้นทางลาดตระเวนป่า บังเอิญราวกับว่าเทพได้ยินคำบ่นพึมพำของ Collei อย่างไรอย่างนั้น  "ไม่ ไม่ ถึงแม้ในหนังสือนิทานจะมีเขียนเล่าเรื่องที่สามารถระบายกับ Aranara ได้เอาไว้ แต่ฉันก็โตผ่านวัยนั้นมาแล้ว... อา แต่แถวนี้ก็ไม่มีใครอยู่..."  พอรู้สึกตัว Collei ก็นั่งคุดคู้เอามือกอดหัวในโพรงไม้แล้ว  ความมืดมิดเป็นเหมือนป้อมปราการที่มั่นคง ที่แยกความกดดันทุกอย่างในชีวิตจริงออกไป  Collei เป็นคนเก็บตัว ยากที่จะเข้ากับใครก็ได้อย่างง่าย ๆ แม้ว่าเธอต้องการเลียนแบบ Amber กลายเป็นคนที่แสนสดใส แต่ก็ไม่สามารถทำเหมือนความลำบาก และความเปลี่ยวเหงาไม่เป็นอะไรได้  Collei ที่มีปัญหาทุกข์ใจได้พูดกับโพรงไม้มากมายดั่งพายุฝนที่ซัดโหม ระบายสิ่งที่ค้างคาในใจหลังกลับมาถึง Sumeru จนหมด  "Collei ไปลาดตระเวนป่าเส้นนั้นอีกแล้วเหรอ?"  ไม่กี่วันหลังจากนั้น Tighnari ดูเส้นทางลาดตระเวนป่าที่ Collei ไปมาบ่อย ๆ ในช่วงไม่กี่วันมานี้ แล้วก็ดูกระดาษข้อสอบที่มีการพัฒนาอย่างเห็นได้ชัด พลางจมลงสู่ห้วงความคิด  "เจอวิธีเพิ่มคะแนนในป่ารึเปล่านะ อืม ก็ดี ถ้างั้นเจ้าหน้าที่พิทักษ์ป่าคนอื่นให้ใช้เส้นทางลาดตระเวนอื่น อย่าไปรบกวนเธอ"
เรื่องราวของตัวละคร 3
หากตัดเรื่องคะแนนสอบข้อเขียนของ Collei ออกไป คะแนนของเธอก็ถือว่าพัฒนาขึ้นมาก โดยเฉพาะเรื่อง "การเอาชีวิตรอดในป่า"  ป่าใน Sumeru เต็มไปด้วยเรื่องอันตรายอย่างของมีพิษหรือสิ่งมีชีวิตป่าต่าง ๆ เรื่องไม่คาดฝันมักจะเกิดขึ้นอยู่เสมอ ถ้าอยากจะทำงานเป็นเจ้าหน้าที่พิทักษ์ป่าละก็ ก็ต้องเตรียมตัวให้พร้อม  Collei มีความสามารถในด้านนี้ ถึงเธอจะเรียนรู้หนังสือได้ช้า ด้านงานเขียนก็ไม่ได้ดีเทียบเท่าเพื่อนร่วมงานคนอื่น แต่เธอมีความสามารถภาคสนามที่ดีเยี่ยม ทั้งยังมีความคิดที่เป็นเอกลักษณ์อีกต่างหาก  นำเถาวัลย์หนามมาพันรอบรองเท้าเพื่อใช้ยึดเกาะ ทุบเห็ดพิษให้แหลกแล้วนำน้ำมาทำเป็นกับดัก...  ความคิดเหล่านี้ช่วยให้เธอสามารถเดินทางเข้าออกป่าได้อย่างปลอดภัย ทั้งยังสามารถนำตัวผู้เคราะห์ร้ายที่หลงทางอยู่ในป่า, กินของมีพิษโดยไม่ได้ตั้งใจ หรือผู้โชคร้ายที่ถูกสัตว์ป่าโจมตีออกมาได้  ผู้สัญจรที่ถูก Collei ช่วยเหลือเอาไว้ต่างทึ่งในทักษะการเอาตัวรอดอันแปลกประหลาดของเธอ นอกจากนี้ ผู้คนยังประทับใจในความใจดีและความกระตือรือร้นของเธออีกด้วย  จะเผชิญหน้ากับอันตรายรอบด้านก็ดี การขาดแคลนอาหารก็ดี หรือแม้แต่ผู้ที่ถูกช่วยเหลือสูญเสียการควบคุมก็ตาม แต่ Collei ก็ยังคงโอบรับทุกสิ่งทุกอย่างไว้ด้วยความอบอุ่นราวกับแสงอาทิตย์  เธอไม่เคยสนใจว่าตัวเองจะมีแผลเป็นหรือหิวโหย เธอแค่อยากจะช่วยเหลือผู้คน  แต่เรื่องเดียวที่ทำให้คนรู้สึกเกินรับได้ ก็คือสูตรอาหารที่ Collei ใช้บรรเทาความหิวโหยในยามวิกฤต: ขอเพียงแค่ฟื้นฟูพลังกายได้ ไม่ว่าจะเป็นแกนลูกพีชที่ถูกบดขยี้ หรือแม้แต่หิ่งห้อยก็ยังสามารถกลืนลงท้องไปได้  ผู้คนที่พบเธอ มักจะรู้สึกสงสัยถึงอดีตของเจ้าหน้าที่พิทักษ์ป่าฝึกหัดคนนี้อย่างหลีกเลี่ยงไม่ได้  เธอต้องเจอประสบการณ์แบบไหนกันแน่ ที่สามารถทำให้สาวน้อยคนนี้มองว่าถิ่นทุรกันดารเป็นเหมือนบ้านเกิดของเธอได้?
เรื่องราวของตัวละคร 4
ก่อนที่จะกลับมาถึง Sumeru ตัวของ Collei นั้นได้เร่ร่อนอยู่นาน  การเร่ร่อนแตกต่างจากการเดินทางที่รู้แค่จุดเริ่มต้น แต่ไม่รู้จุดสิ้นสุด  การเร่ร่อนของเธอเริ่มต้นจากซากปรักหักพังที่ถูกเผาไหม้ หรือมันอาจจะเริ่มก่อนหน้านั้นอย่างตอนที่เธอเริ่มติดโรคร้ายก็เป็นได้ อีกทั้งมันถูกกำหนดไว้แล้วว่าเป็นฝันร้ายอันไร้ซึ่งจุดจบ ซึ่งมีแต่ความสิ้นหวังอันมืดมิดแผ่คลุม  สหายร่วมทางที่หนีออกจากซากปรักหักพังพร้อมกับเธอ บ้างก็สูญหายไปท่ามกลางลมทะเลทรายที่โหมเต็มผืนฟ้า บ้างก็ทนทุกข์ทรมานจากการกัดกร่อนของเศษซากของเทพอสูร  ร่างกายที่เจ็บป่วย และถูกสาป ทำให้พวกเขาไร้ซึ่งที่ไว้อยู่อาศัย สิ่งที่เหลืออยู่มีเพียงแค่ป่า และถิ่นทุรกันดารที่ไม่มีคนอาศัยอยู่เท่านั้น  ธรรมชาติทั้งเมตตาและโหดเหี้ยม ไม่เคยปฏิเสธของขวัญเพียงเพราะพวกเขาเจ็บป่วย และไม่เคยประทานสิ่งใดให้ตามความต้องการเพียงเพราะพวกเขาร้องขอ  สหายเริ่มล้มลงมากขึ้นเรื่อย ๆ สิ่งที่พวกเขาทิ้งไว้มีเพียงบทเรียนที่เอาไว้สอนคนรุ่นหลังให้รู้จักวิธีเอาตัวรอดในสถานการณ์อันเลวร้ายเท่านั้น  และเมื่อเพื่อนคนสุดท้ายล้มลง สิ่งที่ Collei ได้เรียนรู้ก็คือ อย่าได้ยื่นมือออกไปหาใครอีก  ในตอนนั้นทั้งสองเอนหลังพิงหน้าผาอย่างเหน็ดเหนื่อย แต่กลับได้ยินเสียงคำรามของสัตว์ป่าดังมาจากด้านหลัง  ไม่รู้ว่าเป็นเพราะทางแคบหรือเหตุผลอื่นใด ทำให้ Collei ถูกเพื่อนที่เหลือเพียงคนเดียวชนจนกระเด็นหล่นหน้าผาไป  ท่ามกลางความตื่นตระหนกยังพอมีโชคดี Collei คว้าจับกิ่งไม้อ่อนแอที่ยื่นออกมาจากหน้าผา แล้วยื่นมืออีกข้างหนึ่งขึ้นมา แล้วตะโกนขอความช่วยเหลือ  แต่เพื่อนคนนั้นกลับมองเธอด้วยแววตาซับซ้อน และเลือกที่จะหนีไปเพียงลำพังโดยไม่ลังเล  แต่คนผู้นั้นก็หนีไปไม่ได้ไกล เสียงคำรามของสัตว์ร้ายนั้นรวดเร็วยิ่งกว่าเสียงฝีเท้าที่วิ่งหนี เพียงแค่ชั่วสายลมพัดผ่าน สัญชาตญาณการไล่ล่าอันบริสุทธิ์ของสัตว์ร้ายทำให้มันมองข้าม Collei ที่ตัวสั่นเทาอยู่บนหน้าผา  Collei ค่อย ๆ ดึงมือกลับมาอย่างเงียบ ๆ พร้อมจับกิ่งไม้ที่ดูเหมือนจะหักลงทุกเมื่อไว้แน่นสุดแรง จนกระทั่งเสียงข้างบนนั้นเงียบลง  เมื่อเสียงคำรามของสัตว์ร้าย และเสียงกรีดร้องของสหายเงียบหายไป  เธอไม่สามารถเกลียดเพื่อนที่หลบหนีมากับเธอได้ เพราะถ้าเปลี่ยนเป็นตัวเธอเอง ในสถานการณ์ก็รับปากไม่ได้ว่าเธอจะเลือกทางเลือกอื่น  ในตอนนี้ มีเพียงความคิดเดียวที่ยังคงค้างอยู่ในใจของ Collei  จะให้ความช่วยเหลือก็ดี หรือจะขอความช่วยเหลือก็ตาม  "ฉันจะไม่เอื้อมมือไปหาใครอีกแล้ว"
เรื่องราวของตัวละคร 5
Collei ได้สัมผัสมือของใครสักคนอีกครั้งก็ในช่วงเทศกาล Ludi Harpastum  เมืองสว่างไสวไปด้วยแสงแห่งโคมไฟ ท้องถนนคลาคล่ำไปด้วยผู้คน ม่านค่ำคืนกำลังตกทอดลงจากฟากฟ้า บรรยากาศบนเวทีช่างคึกคัก  หญิงสาวในชุดสีแดงเพลิงพูดเองเออเองแล้ว จับมือเธอออกมาจากกล่องไม้ที่คับแคบก่อนพาเดินแทรกเข้าไปท่ามกลางฝูงชน  ผู้คนมารวมตัวกันส่งเสียงเชียร์และปรบมือให้แก่ผู้เข้าแข่งขันที่กำลังเล่นโยนห่วง และหนังสติ๊ก  Collei งุนงงสับสนอยู่พักหนึ่ง เกมพวกนี้เล่นได้เก่งแล้วยังไง จะทำให้ล่าหาอาหารนอกเมืองได้เยอะขึ้นงั้นเหรอ?  แต่หญิงสาวที่มากับเธอกลับทุ่มเทให้กับเกมนี้ด้วยความกระตือรือร้น ส่งเสียงโห่ร้องดีใจทุกชัยชนะ และมอบรางวัลให้แก่เด็ก ๆ ในท้ายที่สุด  Collei ไม่เข้าใจ ถ้าไม่ใช่เพื่อรางวัล จะเข้าร่วมกิจกรรมทำไมกัน? หรือว่ามันสนุกจริง ๆ อย่างนั้นเหรอ?  เธอค่อย ๆ เขยิบไปยังมุมหนึ่ง หยิบหนังสติ๊กมาลองฝีมือ ผลสรุปก็คือ ยิง 10 ครั้ง โดนเพียงแค่ขอบของเป้า 1 ครั้ง  "โดนแล้ว!" Collei หันหน้ามาด้วยความตื่นเต้น "นี่! ดูนี่เร็ว..."  ในตอนนั้นเอง เธอถึงได้รู้ตัวว่า เธอจดจ่ออยู่กับมันนานจนสาวน้อยชุดแดงจากไปตั้งนานแล้ว  วันต่อมา Collei ก็ฝึกฝนอยู่เรื่อย ๆ และเริ่มคุ้นเคยกับเสียงยามดึงสาย และเสียงเมื่อลูกยิงออกไป เธอฝึกซ้อมอย่างยาวนาน จนกระทั่งยิงสิบครั้ง จะพลาดเพียงแค่หนึ่งเท่านั้น\ทุกครั้งที่ Collei ดึงสายธนู เธอจะนึกถึงความตื่นเต้นในตอนที่ยิงโดนเป้าครั้งแรกในตอนนั้นเสมอ  แล้วก็สาวน้อยสีแดงที่ดึงมือเธอขึ้นมาแล้ววิ่งเข้าไปท่ามกลางฝูงชน ฝ่ามือของเธอคนนั้นช่างอบอุ่นราวกับแสงอาทิตย์
Cuilein-Anbar
การเติบโต คือการเอาชนะตัวเองที่ยังเยาว์วัยในอดีต  Collei มักจะช่วยซ่อมของเล่นให้เด็ก ๆ ใน Gandharva Ville, คนในทีมพิทักษ์ป่าเองก็มีมาขอให้เธอช่วยจัดการเสื้อผ้าที่ถูกกิ่งไม้เกี่ยวขาดเหมือนกัน  ต้องบอกก่อนว่า Collei ไม่ใช่คนที่มีความสามารถด้านงานฝีมืออะไรนัก แถมฝีมือการเย็บครั้งแรกของเธอยังเย็บออกมาได้เลวร้ายมาก  ตอนนั้น Collei กำลังจะออกจาก Mondstadt แต่ก่อนที่จะไปเธอได้ซ่อมแซมเสื้อผ้าเก่าแล้วนำไปฝากไว้กับ Lisa โดยหวังว่า Lisa จะนำมันไปคืนให้กับเจ้าของอย่าง Amber  ถึงจะเย็บเสร็จแล้วก็ตาม แต่บนเสื้อผ้านั้นกลับเต็มไปด้วยด้ายคดเคี้ยวเป็นเกลียวไปมาเหมือนตัวหนอน เกรงว่าต่อไปไม่น่ากล้าใส่ไปพบเจอผู้คนได้  เธอไม่รู้ว่า Lisa จะหัวเราะเยาะ หรือวิจารณ์เธอมั้ย  แต่ก็เกิดสิ่งที่คาดไม่ถึงคือ Lisa ดึงมือ Collei ที่ซ่อนไว้ด้านหลังออกมาทำแผลอย่างระมัดระวัง  Lisa ดูไม่แปลกใจกับระดับความลึกของเข็มที่แทงทั้งตื้นทั้งลึกทั้งหลายที่ปลายนิ้วของ Collei เธอพูดเพียงว่า: "เหมือนเอา Wolfhook มาเดาะเล่นเป็นลูกบอลหนังทั้งคืนเลยนะ"  "ต่อไปนี้ถ้าจะไปเรียนที่ Sumeru ก็อย่าใจร้อนอย่างนี้นะจ๊ะ Collei น้อย" Lisa เอ่ยยิ้ม ๆ "ทุกสิ่งล้วนมีครั้งแรกเสมอ การเรียนรู้ที่จะปรับตัวให้เข้ากับความลำบากคือความหมายของการเติบโตนะ"  Collei หน้าแดงอย่างอดไม่ได้ เธอยังไม่รู้จักวิธีที่จะรับความใจดีของคนอื่นเท่าไหร่นัก  แต่ Collei ก็เป็นแค่เด็กน้อยคนหนึ่ง เด็กน้อยในวันนี้ก็ยังต้องเติบโตต่อไป  เด็กน้อยที่สิ้นหวังกับโลกใบนี้ ได้เรียนรู้ที่จะมีความหวังใหม่อีกครั้ง เด็กน้อยที่ยิงหนังสติ๊กไม่ได้เรื่อง ก็เริ่มเรียนรู้ที่จะเล็งยิงเป็น  เด็กน้อยที่โดนเข็มทิ่มจนเต็มไปด้วยรอยแผล ก็ค่อย ๆ เรียนรู้ที่จะเติบโตขึ้นมามีฝีมือยอดเยี่ยมเป็นแบบอย่างในสายตาของเด็กคนอื่น ๆ  ใน Gandharva Ville เด็ก ๆ ต่างล้อมรอบตัว Collei พลางส่งเสียงคุยจ้อกแจ้กจอแจ สายตาทอประกายไปด้วยความอิจฉา  "สุดยอดไปเลย เป็นน้องแมวที่สวยมาก!" "พี่ Collei มันมีชื่อมั้ย?"  Collei ยกตุ๊กตาแมวที่ถูกเย็บอย่างประณีตขึ้น ใบหน้าแต่งแต้มด้วยความภาคภูมิใจอย่างหาได้ยาก  "มันมีชื่อว่า 'Cuilein-Anbar' น่ะ!"
วิชั่น
สายฝนที่โหมกระหน่ำอย่างบ้าคลั่ง ทำให้โคลนทราย และหินหล่นลงมาปิดกั้นทางกลับของ Collei  Collei ก่อไฟอยู่ใต้หน้าผา พยายามให้เด็กผู้หญิงที่ตัวสั่นเทาด้วยความหนาวข้าง ๆ อบอุ่นขึ้น  ห้วยน้ำแห่งนี้อยู่ห่างจากป่าที่เธอออกลาดตระเวนเป็นประจำ โดยต้องใช้เวลาเดินทางถึงหนึ่งวัน ถ้าหากมีเธอเพียงคนเดียวละก็ การฝ่าสายฝนกลับไปก็ใช่ว่าจะเป็นไปไม่ได้  แต่ถ้าต้องพาเด็กอีกคนที่หลงทางอยู่ในป่าเป็นเวลานาน ทั้งยังทรมานจากความหิวโหย และหนาวเหน็บ มันเกินความสามารถของ Collei ในตอนนี้  ใบหน้าของเด็กน้อยซีดขาว หน้าผากร้อนราวกับไฟ ปากของเด็กพึมพำถึงแม่อย่างแผ่วเบา  Collei จำแม่ของเด็กที่มาขอความช่วยเหลือที่ Gandharva Ville อย่างสิ้นหวังและกระวนกระวายใจได้... สีหน้าที่คล้ายจะเคยเห็นมาก่อนนั้น ราวกับอยากให้คนที่ทรมานนั้นไม่ใช่ลูกสาวของเธอแต่เป็นตัวเธอเสียเอง  สองแม่ลูกติดตามกองคาราวานเดินทางข้ามผ่านห้วยน้ำ แต่พอถึงเวลาตั้งแคมป์พักผ่อน ตัวลูกสาวกลับวิ่งเล่นจนพลัดหลงเข้าไปในป่าทึบ เมื่อกองคาราวานพบว่าเด็กหายตัวไป ก็พยายามช่วยค้นหาอย่างเต็มที่ แต่กลับไม่พบแม้แต่เงาของเด็ก  เมื่อหมดสิ้นซึ่งหนทาง คนเป็นแม่จึงทำได้เพียงแค่กลับไปที่ Gandharva Ville เพื่อขอความช่วยเหลือ  เมื่อเร็ว ๆ นี้ Tighnari ได้นำเจ้าหน้าที่พิทักษ์ป่าอาวุโสเข้าเมืองเพื่อหารือเรื่องต่าง ๆ สถานการณ์เร่งด่วนคับขัน Collei ไม่สามารถรอให้อาจารย์กลับมาได้ ภายใต้สายฝนที่โหมกระหน่ำ จมูกของสุนัขช่วยเหลือและค้นหาไม่สามารถพึ่งพาได้  Collei หยิบกระเป๋าเดินทาง, คันธนู และลูกธนูขึ้นมา และเข้าไปในป่าเพียงลำพัง  ในขณะนั้น เสียงคำรามต่ำของสัตว์ป่าที่แฝงซ่อนท่ามกลางเสียงฝนตกฟ้าร้องก็ใกล้เข้ามาเรื่อย ๆ  Collei อดไม่ได้ที่จะนึกถึงอดีตที่น่ารำคาญใจบางอย่าง ความทรงจำที่ไม่อยากเผชิญหน้าด้วยมากที่สุด กลับเอ่อล้นขึ้นมาจากหัวใจ  หลังจากฝนหยุดตกฟ้าเริ่มสาง Tighnari ที่ได้รับข่าวก็รีบกลับมาโดยไม่แม้จะหยุดพัก  ตลอดทั้งเส้นทางใต้หน้าผา มีร่องรอยการต่อสู้ยาวตลอดทาง ไกลออกไปก็พบสัตว์ร้ายจำนวนหนึ่งนอนนิ่งอยู่ ส่วน Collei กับเด็กผู้หญิงคนนั้นต่างผล็อยหลับพิงไหล่ของกันและกัน  หัวใจของ Tighnari บีบรัดแน่น เขารู้ดีว่า ก่อนหน้านี้ Collei ไม่ได้เก่งกาจอะไรขนาดนี้... นอกเสียแต่ว่า เธอจะปลุกพลังอะไรบางอย่างที่ไม่ควรขึ้นมาซะแล้ว  การกระทำแบบนี้มันเหมือนกับการดื่มยาพิษเพื่อดับกระหาย มันจะยิ่งทำให้อาการป่วยของ Collei แย่ลง ไม่ได้การ เขาต้องรีบติดต่อเจ้าหน้าที่มหามาตราให้เร็วที่สุด...  เสียงฝีเท้าของ Tighnari ปลุก Collei ให้ตื่นขึ้นมา เธอรีบวาดไม้วาดมือสื่อให้อาจารย์เบาเสียง อย่าทำให้เด็กผู้หญิงคนนี้ตื่น  Tighnari ใช้สายตาตรวจดูสภาพเธออย่างกังวล: "Collei... หรือว่าเธอ..."  Collei ส่ายหัว จากนั้นยกมือขึ้นและปล่อยมือที่กำแน่นไว้ทั้งคืน  "อาจารย์ ฉันแข็งแกร่งขึ้นแล้วค่ะ! ฉันจะไม่ปล่อยให้ความพยายามของทุกคนสูญเปล่า จากวันนี้ไป ฉันจะปกป้องทุกคนเอง"  ในมือของ Collei มีวิชั่นส่องแสงอยู่อย่างเงียบงัน
