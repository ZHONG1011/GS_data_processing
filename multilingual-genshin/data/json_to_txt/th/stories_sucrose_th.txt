ข้อมูลตัวละคร
ถึงแม้ Sucrose จะเป็นผู้ช่วยของนักเล่นแร่แปรธาตุอัจฉริยะอย่าง Albedo แต่ทิศทางการวิจัยของพวกเขากลับแตกต่างกันอย่างสิ้นเชิง  แทนที่จะศึกษาแก่นแท้ของการเล่นแร่แปรธาตุและสร้างชีวิตใหม่ เธอกลับสนใจวิธีการแปรธาตุเพื่อเปลี่ยนแปลงชีวิตที่มีอยู่ และทำให้โลกใบนี้มีสีสันมากขึ้น  ถึงแม้เธอจะอายุยังน้อย แต่ก็มีผลงานอันน่าทึ่งนับไม่ถ้วน: เช่น เพิ่มประสิทธิภาพในการผลิตน้ำหวานจากดอก Sweet Flower ขึ้น 70% โดยการใช้น้ำยาพิเศษมากระตุ้น และเธอยังได้พัฒนาสเปรย์พิเศษที่ช่วยรักษาความสดของผล Sunsettia ให้สดใหม่เป็นเดือนหลังจากที่เก็บมันมาจากต้น  แม้แต่คนที่กังขาในทิศทางงานวิจัยของเธอ ก็ยังต้องยอมรับความสามารถอันโดดเด่นในการแปรธาตุของเธอหลังจากที่ได้เห็นผลลัพธ์เหล่านี้  แต่สำหรับเธอแล้ว สิ่งเหล่านี้ไม่ใช่ผลลัพธ์ของการทดลองที่ประสบความสำเร็จ เป็นเพียงแค่การค้นพบโดยบังเอิญ บนเส้นทางสู่ความสำเร็จเท่านั้น เป้าหมายที่แท้จริงของเธอยิ่งใหญ่กว่านี้มาก  เป้าหมายนี้เป็นความลับของเธอ และยังเป็นความฝันเล็ก ๆ ของเธอด้วย
เรื่องราวของตัวละคร 1
หัวข้อการศึกษามากมายของ "การแปรธาตุชีวภาพ" นั้นล้วนมาจากความสงสัยในทุกสรรพสิ่งของ Sucrose ส่วนแหล่งที่มาของความสงสัย เหล่านั้น ก็คือความกระตือรือร้นอยากรู้อยากเห็นของเธอที่มากเกินกว่าใคร  ยกตัวอย่างเช่นดอก Sweet Flower กับพืชที่มักจะถูกผู้คนนำมาทำเป็นน้ำตาลชนิดนี้ ก็ยังเคยได้รับความสนใจจาก Sucrose เป็นพิเศษ  เธอคิดว่าความหวานของดอก Sweet Flower นั้นช่างเป็นคุณสมบัติที่แสนจะเด่นชัดเสียจริง แต่ทำไมสรรพคุณของพืชชนิดนี้ถึงได้ถูกจำกัดอยู่แค่นี้ และไม่มีใครทำการค้นคว้าต่อไปกันนะ?  เธอทำการวิจัยคุณสมบัติเด่นของ Sweet Flower อย่างละเอียด โดยจัดทำแผนการเพาะปลูกมากกว่า 30 แผน และตั้งกลุ่มควบคุมหลายกลุ่มตามปัจจัยต่าง ๆ เช่น สภาพอากาศ, อุณหภูมิ ฯลฯ  อย่างไรก็ตามแผนการนั้นไม่เคยทันกับการเปลี่ยนแปลงเลย หลังจากที่การทดลองเริ่มขึ้น ความสงสัยของ Sucrose ก็ยังคงเพิ่มขึ้นอย่างต่อเนื่อง ส่วนปรากฏการณ์ที่เกิดขึ้นอย่างไม่คาดคิดระหว่างการทดลอง ก็กลายเป็นแรงบันดาลใจใหม่ให้กับเธอ  Sucrose ไม่สามารถเพิกเฉยต่อความสงสัยเหล่านั้นได้ มันจะทำให้เธอกินไม่ได้นอนไม่หลับและถึงขั้นรู้สึกผิดเลยทีเดียว โดย Sucrose ผู้เต็มไปด้วยแรงกระตุ้นนั้นยังคงก้าวต่อไปอย่างไม่หยุดยั้ง แล้วจำนวนของแผนการเพาะปลูกก็เพิ่มขึ้นไปถึง 300 แผนในที่สุด  เซ็ตใหม่ของ Sweet Flower ที่ได้รับการพัฒนาออกมา: บ้างก็ออกดอกเพิ่มมากขึ้น 3 เท่า บ้างก็ดอกใหญ่ขึ้น 5-6 เท่าจนถึงขนาดร่อนไปกับสายลมได้ บ้างก็ถึงขั้นออกผลที่มีรสหวานอร่อยออกมา  หลังจากที่การทดลองล่วงเลยมาหลายเดือน ในที่สุด Sucrose ก็ไขข้อสงสัยเกี่ยวกับดอก Sweet Flower ทั้งหมดที่เธอมีอยู่ได้ จากนั้นเธอก็ถอนหายใจออกมาด้วยความโล่งอกทันทีที่บันทึกการทดลองถูกรวบรวมออกมาเป็นหนังสือ  แม้จะเหนื่อยล้าทั้งกายและใจ แต่เมื่อได้เห็นกองบันทึกการทดลองที่เต็มไปหมดเหล่านั้น เธอก็รู้ว่าเธอสนุกกับมันเสียจริง ๆ
เรื่องราวของตัวละคร 2
ในสายตาของคนทั่วไปนั้น Sucrose เป็นคนที่ค่อนข้างจะเก็บตัว เป็นนักเล่นแร่แปรธาตุที่ไม่ค่อยพูดค่อยจา ไม่สนใจโลกภายนอก  แต่สถานการณ์จริงนั้นกลับตรงกันข้าม Sucrose มีความกระหายอย่างแรงกล้าที่จะ เรียนรู้ทุกสิ่งทุกอย่างอยู่เสมอ แต่สำหรับเธอแล้ว การเรียนรู้โลกภายนอกนั้นเป็นอะไรที่ยุ่งยากซับซ้อนยิ่งกว่าการเล่นแร่แปรธาตุเสียอีก  การแปรธาตุนั้นขอเพียงแค่ไม่หยุดที่จะทำการทดลองและยึดมั่นในแนวทางการวิจัย ก็จะได้รับคำตอบอยู่เสมอ แต่ความสัมพันธ์ของผู้คนนั้นกลับต้องพิจารณาถึงปัจจัยต่าง ๆ ที่ไม่สามารถวัดค่าได้อย่าง "มารยาท" , "อารมณ์" และก็ไม่มีโอกาสในการลองทำ พลาดด้วย  เพราะฉะนั้น หลักการที่ Sucrose ใช้ก็คือการหลีกเลี่ยงปัจจัยที่ไม่แน่นอนเหล่านี้ให้มากที่สุดและใช้วิธีที่เธอคุ้นเคยในการสนองความอยากรู้ อยากเห็นของตัวเอง  ยกตัวอย่างเช่น Sucrose สงสัยมาตลอดว่า Diona บาร์เทนเดอร์ของร้าน Cat's Tail ผู้มีใบหูของสัตว์เหมือนกับเธอนั้นมีข้อมูลทางพันธุกรรมที่แตกต่างกันกับเธอหรือไม่  เรื่องนี้ไม่ใช่เรื่องส่วนตัว คนทั่วไปนั้นสามารถหาคำตอบได้ ตราบใดที่พวกเขาเอ่ยปากถาม แต่ Sucrose กลับเป็นกังวลว่าเรื่องพวกนี้จะเป็นการละเมิดหรือไม่... อย่างน้อยเธอก็เป็นคนนึงที่ไม่ชอบให้ใครมาจ้องมองหูของเธอ  เพราะฉะนั้น เธอจึงเลือกใช้วิธีที่เธอถนัดที่สุด... การสังเกตการณ์  เป็นเวลาหนึ่งเดือนเต็ม ซึ่งแม้แต่ Diona ก็ยังสัมผัสได้ว่ามีตาคู่หนึ่งจ้องมองมาที่เธอจากมุมใดมุมหนึ่ง อีกทั้งเธอยังโมโหมากเพราะคิดว่าเป็นลูกค้าของทางร้านที่มาสะกดรอยตามอีกด้วย  "พันธุกรรมมีความคล้ายคลึงกัน แต่ที่มานั้นกลับต่างกัน ความสัมพันธ์กับแมวนั้นควรค่าแก่การศึกษาในเชิงลึก หมายเหตุ: ยังไม่สามารถรับตัวอย่างกระดูกมาได้"  ข้อสรุปนี้ถูกบันทึกไว้ในบันทึกของ Sucrose ในฐานะผลการวิจัยล่าสุด  ถ้าจะถามว่ายังได้รับอะไรเพิ่มเติมอีกมั้ยล่ะก็...  ดูเหมือนว่าอยู่ ๆ Sucrose ก็เข้าใจได้ถึงความน่ารักของแมว ซึ่งเธอได้ทำแว่นตาหูแมวขึ้นมาเป็นพิเศษ 1 อัน แต่เพราะว่าขี้อายจนเกินไป เธอจึงใส่มันได้เฉพาะเวลาอยู่ในห้องของตัวเองเท่านั้น
เรื่องราวของตัวละคร 3
หนึ่งครั้งในทุกสามวัน Sucrose จะเข้าร่วมกิจกรรมทางสังคมในตอนกลางคืน ซึ่งสิ่งนี้ถือเป็นเรื่องที่ยากและยิ่งใหญ่มากสำหรับเธอ  เธอจะไปยังจุดต่าง ๆ ที่มีเนื้อของ Mondstadt ทีละแห่ง ๆ ตั้งแต่กิลด์นักผจญภัยไปจนถึง Springvale ซึ่งเป็นที่อยู่ของเหล่านายพรานเพื่อเก็บรวบรวมวัตถุดิบอย่างหนึ่งที่มี คุณสมบัติพิเศษ  "ส... สวัสดี ร... รบกวนหน่อยนะ นั่นน่ะ ฉันอยากได้... ที่มันสด ๆ อืม... ถ้าให้ดีก็ขอไอ้นั่น... กระดูกที่มีเนื้อกับเลือดติดอยู่"  ในตอนแรกนั้นทุกคนต่างก็คิดว่า พฤติกรรมของเธอนั้นมันช่างแปลกเหลือเกิน แต่หลังจากที่คุ้นเคยกันแล้วทุกคนก็เปลี่ยนเป็นใจดีกับเธอ อีกทั้งยังตั้งใจเก็บกระดูกไว้ให้เธอเป็นพิเศษอีกด้วย  ครั้งนี้สิ่งที่ Sucrose ได้มานั้นค่อนข้างดีทีเดียว นอกจากกระดูกไก่และหมูป่าที่พบเห็นได้ทั่วไปแล้ว เธอยังได้กระดูกกิ้งก่าที่ครบถ้วนสมบูรณ์และกระดูกขาที่มีเลือดติดอยู่ของ Hilichurl อีกด้วย  กระดูกหายากนั้นทำให้ Sucrose ต้องตื่นเต้นตาโต โดยเธอโค้งขอบคุณ Katheryne แห่งกิลด์นักผจญภัยครั้งแล้ว ครั้งเล่า  กระดูกแปลกใหม่เหล่านี้ไม่เพียงแต่สนองความอยากรู้อยากเห็นของ Sucrose เกี่ยวกับสิ่งมีชีวิตเท่านั้น แต่ยังเป็นแรงบันดาลใจใหม่ ๆ ระหว่างกระบวนการการทำงานของเธออีกด้วย  สิ่งที่สำคัญกว่าก็คือ... แต่ไหนแต่ไรการเก็บสะสมโครงกระดูกก็เป็นงานอดิเรกที่ Sucrose คลั่งไคล้อยู่แล้ว  โดยไม่ได้ตั้งใจ ครั้งหนึ่ง Sucrose บังเอิญได้ยินคุณแม่ท่านหนึ่งสอนลูกของตนเองว่า:  "ถ้ายังดื้อไม่ฟังกันอีกล่ะก็ จะมีหญิงชราผู้แสนน่ากลัวคนหนึ่ง แบกกระสอบมาหาที่บ้านเพื่อดึง กระดูกของหนูไปนะ"  ความอยากรู้อยากเห็นกลายเป็นแรงขับเคลื่อนให้ Sucrose ทำการตรวจสอบเพิ่มเติม ที่แท้... เรื่องเล่าหลอกเด็กนี้ก็มีมาตั้งแต่ก่อนที่เธอจะเกิดแล้ว  หลังจากที่รู้ความจริงเรื่องนี้ Sucrose ก็ถอนหายใจออกมาเบา ๆ ด้วยความโล่งใจ  ตามที่ทุกคนสังเกตเห็น บางทีอาจจะเพื่อหลีกเลี่ยงความสงสัย หรือบางทีอาจเป็นเพราะความเขินอาย Sucrose ได้เปลี่ยนจากถุงกระสอบที่เธอใช้มานานไปเป็นถุงหนังแทน
เรื่องราวของตัวละคร 4
ในฐานะผู้ช่วย Sucrose คอยทำทุกอย่างเพื่อช่วย Albedo มาโดยตลอด ซึ่งถึงแม้ว่าหัวข้อการศึกษานั้นจะยาก แต่มันก็ทำให้เธอได้ประโยชน์จากการเรียนรู้ทุกครั้ง  หลังจากที่การทดลองตลอดห้าวันห้าคืนสิ้นสุดลง Albedo ก็พบว่าร่างกายของ Sucrose นั้นใกล้ที่จะถึงขีดจำกัดแล้ว จากนั้นจึงได้จัดการบังคับให้เธอได้พักเป็นเวลาหนึ่งสัปดาห์  แต่เดิม Sucrose ต้องการที่จะใช้วันหยุดเพื่อปรับสภาพร่างกายของเธอ แต่เมื่อตื่นขึ้นมาเธอกลับรู้สึกอึดอัด เป็นอย่างมาก  อาหารเช้า: ไข่ดาว, ไส้กรอก แล้วก็กาแฟหนึ่งแก้ว ไม่มีอะไรน่าสนใจ ทั้งหมดต่างก็เป็นของที่เคยวิจัยมาแล้วทั้งนั้น  นอนอ่านหนังสืออาบแดดก็ไม่มีอะไรน่าสนใจ มันคือหนึ่งในวิธีที่ดีที่สุดสำหรับการพักผ่อน แต่หนังสือที่มีก็อ่านไปหมดแล้ว คำถามที่มีก็ได้รับคำตอบไปหมดแล้ว  การซักผ้า, ทำความสะอาด, จัดเก็บข้าวของก็ไม่มีอะไรน่าสนใจอยู่ดี สภาพแวดล้อมที่สะอาดและเป็นระเบียบนั้นจะนำมาซึ่งภาวะทางอารมณ์ที่ดี นี่ก็เป็นเรื่องจริงที่ไม่อาจปฏิเสธได้  ...ผ่านมาตั้งครึ่งวันแล้ว แต่ Sucrose กลับไม่สามารถตั้งคำถามอะไรขึ้นมาได้เลย  เบื่อ, ว้าวุ่นใจ ความกังวลเหล่านี้ทำให้เธอไม่ สามารถสงบจิตใจลงได้เลย  Sucrose กระวนกระวายและอยากที่จะทำการวิจัยอะไรก็ได้สักอย่างเป็นอย่างมาก จะเป็นดอกไม้ในกระถางที่อยู่บนระเบียงนั่นก็ได้ ซึ่งเธอไม่ได้สนใจในผลลัพธ์เลย เพียงแค่อยากที่จะฆ่าเวลาเท่านั้น  แต่ไม่ว่าจะเป็น Small Lamp Grass ที่อยู่ทางซ้าย Sweet Flower ที่อยู่ตรงกลาง หรือดอก Cecilia ที่อยู่ทางขวา ทั้งหมดล้วนถูกเธอวิจัยจนทะลุปรุโปร่งหมดแล้วทั้งสิ้น  ในที่สุด Sucrose ก็ยอมแพ้และบังคับตัวเองให้หลับไป จากนั้นก็รีบไปที่ห้องทดลองตั้งแต่เช้าของวันที่สองเพื่อรายงาน  "ทำการทดลองก็ไม่ได้ คำถามอะไรก็ไม่มีสักอย่าง นี่มันไม่ใช่การพักผ่อนหรอกนะ มันคือการทรมานต่างหาก!"
เรื่องราวของตัวละคร 5
วัยเด็กของ Sucrose ก็เหมือนกับคนทั่วไปใน Mondstadt มีพ่อแม่ที่น่ารัก มีเพื่อนที่รู้ใจ ทุกอย่างเรียบง่ายและสวยงาม  สิ่งที่น่าประทับใจที่สุดในวัยเด็กของเธอก็คือเรื่องราวเกี่ยวกับ "ดินแดนศักดิ์สิทธิ์"  มุมหนึ่งของโลกแห่ง Teyvat นั้นเป็นดินแดนที่มนุษย์ยังไม่สามารถเข้าไปได้ ที่นั่นมีดอกไม้สีชมพูที่สูงเท่ากับคนร้อยคน มีภูตจิ๋วบินลอยไปมา แล้วก็มียูนิคอร์นที่แสนจะสวยงามและบริสุทธิ์  เธอกับเพื่อนสนิทสองคนของเธอต่างก็เชื่อว่า ขอเพียงแค่ไปให้ถึง "ดินแดนศักดิ์สิทธิ์" ก็จะได้รับความสุขไปชั่วนิรันดร์  จากนั้นเมื่อเวลาผ่านไป เพื่อนสนิทคนหนึ่งของเธอก็ออกเดินทางไกลไปเพื่อผจญภัยกับพ่อแม่ แล้วก็ไม่กลับมาอีกเลย  ส่วนเพื่อนอีกคนหนึ่งก็เกิดเรื่องขึ้นที่บ้าน พ่อของเธอเสียชีวิตด้วยอาการป่วย และอารมณ์ของเธอก็เปลี่ยนไปอย่างรุนแรง จากนั้นเธอก็ตัดความสัมพันธ์กับ Sucrose สัญญาที่จะมารวมตัวกันอีกครั้งของทั้งสามคนก็ว่างเปล่าไม่มีความหมายอีกต่อไป  ในตอนนั้น Sucrose รู้สึกอ้างว้างอย่างที่ไม่เคยเป็นมาก่อน แม้แต่ "ดินแดนศักดิ์สิทธิ์" ก็ยังไม่เคยเห็นเลยแท้ ๆ แล้วพวกเธอทำไมถึงได้...  แม้ว่าในอนาคตจะไม่มีโอกาสได้อยู่ด้วยกัน แต่เธอก็พยายามที่จะทำบางสิ่งให้กับเพื่อนของเธอ แล้วก็เป็นตอนนั้นเองที่ Sucrose รู้ถึงการมีอยู่ของการเล่นแร่แปรธาตุจากในหนังสือ  แม้ว่าจะยังหาทางเข้าสู่ "ดินแดนศักดิ์สิทธิ์" ไม่เจอ แต่ Sucrose ก็คิดได้ว่าเธอมีโอกาสที่จะเป็น ผู้สร้าง "ดินแดนศักดิ์สิทธิ์" ได้  เธอเริ่มต้นค้นคว้า "การแปรธาตุชีวภาพ" และทุ่มเทความอยากรู้อยากเห็นอันแรงกล้ากับความกระตือรือร้นอันไม่รู้จบของเธอลงไป  อย่างไรก็ตามเธอไม่เคยเล่าความลับเกี่ยวกับดินแดนศักดิ์สิทธิ์และเพื่อนให้ใครได้ฟังเลย  ถ้าทำให้ "ดินแดนศักดิ์สิทธิ์" เป็นจริงขึ้นมาได้ บางทีเพื่อนของเธอก็อาจจะกลับมาก็เป็นได้
Mist Flower โปรเจกต์ที่ 3 เวอร์ชัน 17 การทดสอบการขยาย
สำหรับการคัดเลือกสายพันธุ์บน "ดินแดนศักดิ์สิทธิ์" นั้น Sucrose มีมาตรฐานที่เข้มงวดของตัวเอง โดยผลการทดลองที่เป็นที่น่าพึงพอใจจะถูกตีตราว่า "สำเร็จ"  แต่เดิมเธอต้องการที่จะเลียนแบบเรื่องราวและตั้งชื่อที่โรแมนติกให้กับ ทุก ๆ สายพันธุ์ แต่เมื่อถึงเวลาต้องตั้งชื่อ เธอก็พบว่าตัวเองนั้นทำอะไรไม่ได้เสียเลย  เธอผู้มีส่วนร่วมในการวิจัยเชิงวิชา การมาอย่างยาวนาน แม้จะเพียงแค่เลือกชื่อ แต่เธอก็จะทำตามตรรกะอย่างจริงจัง  ชื่อชุดแรกก็มี "หญ้าดอกไม้" ซึ่งหมายถึง "ดอกไม้ที่เติบโตขึ้นบนหญ้า";  มี "ดอกไม้หญ้า" หมายถึง "หญ้าที่ขึ้นอยู่ใต้ดอกไม้";  มี "ญ๊าหญ้าดอกไม้" หมายถึง "ดอกไม้ที่ขึ้นอยู่บนหญ้ามากมาย" ฯลฯ  แม้จะเป็นชื่อที่ขาดความรู้สึกของ "ดินแดนศักดิ์สิทธิ์" อย่างนี้ แต่มันก็ใช้เวลาเป็นร้อยเท่าของการทดลองของเธอ  เธอล้มเลิกการตั้งชื่อ แล้วก็ตั้งชื่อตามรหัสที่อยู่ในบันทึกการทดลองแทน ถึงแม้ว่าจะยาวไปหน่อย แต่ก็...  ยังไงก็เป็นถึงผู้สร้าง "ดินแดนศักดิ์สิทธิ์" นี่นะ จะตั้งชื่ออะไรก็ขึ้นอยู่กับ Sucrose นั่นแหละ
วิชั่น
Sucrose กับ "วิชั่น" โคจรมาพบกันในช่วงบ่ายวันหนึ่งที่สุดแสนจะธรรมดา  ในเวลานั้นเธอกำลังเทสารละลายสีเขียวที่เตรียมไว้อย่างระมัดระวังลงในหม้อ และเริ่มการทดลองทำอาหารเมล็ดแดนดิไลออนครั้งที่ 159  ทันใดนั้นของเหลวในหม้อก็เดือด จนทำให้ห้องเต็มไปด้วยไอน้ำ Sucrose รีบไปที่หม้อเพื่อตรวจสอบผลลัพธ์ของการเปลี่ยนแปลง เธอตื่นเต้นมากจนทำให้มือทั้งสอง ข้างโดนหม้อลวก  ช่างน่าผิดหวังที่เมล็ดดอกแดนดิไลออนไหม้เกรียมไปทั้งหมด อย่างไรก็ตามท่ามกลางเมล็ดที่ไหม้เกรียมเหล่านั้นกลับมี "วิชั่น" อันหนึ่งวางอยู่  Sucrose นิ่งคิดอยู่ครู่หนึ่งโดยไม่ได้เทของในหม้อทิ้งไปเพื่อเก็บ "วิชั่น" ขึ้นมา แต่เธอกลับจุดไฟอีกครั้งและทำการต้มต่อไป  เธออยากจะรู้ว่าเมล็ดดอกแดนดิไลออนกับวิชั่นยังจะสามารถทำให้เกิด ปฏิกิริยาอะไรขึ้นมาได้อีกหรือไม่  น่าเสียดาย หลังจากการทดลองดำเนินไปอีก 3 ชั่วโมง สุดท้ายการทดลองครั้งนี้ก็ยังล้มเหลวอยู่ดี  แต่สิ่งที่ Sucrose ได้รับมานั้นช่างยิ่งใหญ่... "วิชั่น" ได้มอบพลังงานธาตุให้กับเธอ และกลายเป็นเครื่องมือสำคัญในเส้น ทาง "การแปรธาตุชีวภาพ" ของเธอ
