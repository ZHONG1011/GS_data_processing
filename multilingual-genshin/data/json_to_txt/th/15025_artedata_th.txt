Deepwood Memories
ได้รับโบนัสความเสียหายไม้ 15%
หลังจากที่สกิลธาตุหรือท่าไม้ตายถูกศัตรู ความต้านทานไม้ของเป้าหมายที่ถูกโจมตีจะลดลง 30% เป็นเวลา 8 วินาที โดยที่เอฟเฟกต์นี้ จะยังคงเกิดขึ้นได้ แม้ผู้สวมใส่อยู่ในทีม แต่ไม่ได้เข้าร่วมการต่อสู้
Labyrinth Wayfarer
ดอกไม้ทองคำที่ดึงออกมาจากมงกุฎของราชาแห่งพงไพร
 ก่อนที่ราชาแห่งพงไพรจะถือกำเนิด เขาเคยได้รับมงกุฎจากเทพพฤกษา สุดท้ายแล้วมงกุฎก็ตกทอดไปยังสาวน้อยคนแรกที่เดินตามรอยเท้าของราชา จนผ่านเขาวงกตมาได้ เธอเคยรับอุปการะเด็ก ๆ มากมายที่หลงทางในป่า และไม่เคยเหยียบย่ำดอกไม้เลย  เพราะเธอมีชีวิตอยู่เพื่อรับใช้ราชา และช่วยรักษาเขาวงกตไว้เท่านั้น เพราะเธอรู้ว่าโลกนี้เป็นแค่ความฝันของป่าเท่านั้น จึงได้สอนวิธีล่าสัตว์ในป่า และหลักการเดินในฝันให้กับพวกเด็ก ๆ พวกเธอต้องรักต้นไม้ใบหญ้าในผืนป่า เพราะนั่นเป็นสวนของราชา ต้องเคารพเหยื่อที่ถูกลูกธนูยิงตาย เพราะพวกมันล้วนเป็นราษฎรของราชา  คำสั่งสอนของเธอแพร่สะพัดอยู่ในหมู่เด็ก ๆ ผู้หลงป่ามาอย่างช้านาน และมันก็เปลี่ยนแปลงไปมากเช่นกัน จนสุดท้ายแล้ว ที่มาของคำสอนเหล่านี้ก็ถูกลืมเลือนไป บางคนกลายเป็นผู้พิทักษ์ลาดตระเวนป่า พวกเขากลับมายังโลกมนุษย์ และเมื่อราตรีที่ยาวนานที่สุดมาถึง พวกเขาก็จุดกองไฟเพื่อขับไล่เงามืด และมีคนคนหนึ่งที่เดินอยู่ท่ามกลางแมกไม้เสมอ สุดท้ายแล้วเขาก็ล่าสัตว์จนลืมวันเวลาไป และเนื้อตัวเต็มไปด้วยเลือดสกปรก  อายุของเธอแก่พอ ๆ กับราชาแห่งพงไพรองค์สุดท้าย ในท้ายที่สุดเธอก็ฝันถึงเขาวงกตและการล่าสัตว์ ความฝันนี้กว้างใหญ่จนครอบคลุมความฝันของประชากรทั้งหมดในป่าไว้ด้วย เขาวงกตแห่งนี้เป็นพื้นที่ล่าสัตว์ที่มองไม่เห็นขอบเขต ประกอบด้วยทางเดินที่สร้างจากกิ่งไม้กับลำธารที่สลับซับซ้อนยิ่งกว่าลวดลายของเสือ และเปลี่ยนแปลงง่ายเสียยิ่งกว่าเงาดวงจันทร์ที่สะท้อนในน้ำเสียอีก เสียงกระซิบที่บอกเล่า "ความตาย" หลงหายไปในเขาวงกต เพราะมีเพียงเธอและเด็กที่เข้าใจคำสอนของราชาแห่งพงไพร จึงจะลัดเลาะผ่านเขาวงกต และเดินเข้าไปในพื้นที่ล่าสัตว์อันไร้ขอบเขตได้ จนกระทั่งเสียงกระซิบเงียบหาย จนสัตว์ร้ายเผ่นหนีไป และเธอที่ถูกกัดกร่อนไปทั่วร่าง จึงได้สลายไปพร้อมกับความฝันอันยิ่งใหญ่นี้  สุดท้ายแล้วเธอก็ไหลเข้าไปในฝันของมนุษย์พร้อมกันกับเศษเสี้ยวของความฝันอีกมากมาย ราวกับกระจกแตกที่จะสะท้อนภาพแปลกประหลาดจากมุมต่าง ๆ ความฝันที่เธอทิ้งไว้ถูกถ่ายทอดไปสู่ผู้คนมากมายในรูปแบบต่าง ๆ เรื่องราวที่ได้รับการยอมรับ (อยู่เหนือสิ่งอื่นใด) มากที่สุด สุดท้ายก็ไม่มีความเกี่ยวข้องกับเธอแล้ว  ชื่อของเธอที่ปรากฏในเรื่องราว อันที่จริงเป็นชื่อของมงกุฎองค์นั้น ส่วนสิ่งที่เธอเหลือไว้ให้ตนเอง ก็คือชื่อจริงของเธอ และน้ำหนึ่งฝ่ามือที่มีเงาสะท้อนของดวงจันทร์ รวมถึงดอกไม้ประดับสีทองที่แกะจากมงกุฎของพระราชาที่เธอเคารพรัก
Scholar of Vines
ใบไม้สีเขียวมรกตที่สง่างามราวกับขนนก ซึ่งถูกดึงมาจากชุดของนักปราชญ์แห่งป่าลึก
 มันเป็นช่วงเวลาของราชาแห่งเขาวงกต... กล่าวกันว่าสาวน้อยข้ารับใช้ขององค์ราชา มีความปราดเปรื่องที่สุดในบรรดานางกำนัล เธอรอบรู้ภาษาสัตว์นานาชนิด และสามารถถอดแปลบทกวีจากแสงจันทร์ได้ คอยปกปักรักษาผืนป่าอันเงียบสงบ ผืนน้ำอันนิ่งสะท้อนเงาดวงจันทร์ และพื้นที่ล่าสัตว์อันกว้างใหญ่ที่มองไม่เห็นฝั่ง ณ ปลายทางของป่าในห้วงฝัน "พวกข้าถือกำเนิดขึ้นในป่าหลวงเขียวขจี โลกของเราอยู่ใต้ร่มเงาไม้ เหนือพื้นหญ้า" "สิ่งที่นำมาจากป่า ท้ายที่สุดก็ต้องหวนคืนสู่ป่า ตราบใดที่ปฏิบัติตามกฎแห่งฟ้าดิน ก็หาได้ต้องหวั่นเกรงชีวิตไม่" "เพราะกฎแห่งธรรมชาติ จะชี้นำเราเดินผ่านเขาวงกตในป่าหลวง และไปถึงทุ่งหญ้าที่กว้างใหญ่ไพศาลในที่สุด" แม้คำสอนของเธอได้สร้างแรงบันดาลใจให้กับเด็ก ๆ มากมาย แต่สุดท้ายแล้ว มันก็เปรียบดั่งสายเลือดสมิง ที่ค่อย ๆ เบาบางลงไป...  มันคือช่วงเวลาของดวงจันทร์อาเพศ... กล่าวกันว่าเด็กหนุ่มตาบอดเดินตามรอยเท้าของพี่ชายคนโตผู้สวมเกราะขาวบริสุทธิ์ ก้าวข้ามผ่านนานาแคว้น ขุนเขาและแม่น้ำ จนหลงทางในป่าลึกอันมืดทมิฬไปในที่สุด แม้หลงใหลในวิชาดาบ แต่เขากลับอ่อนโยนยิ่งกว่าใคร แม้จะยึดมั่นในคำสอน แต่ก็ยืนหยัดในความยุติธรรมเหนือผู้ใด... ปลายทางของภาพลวงขาวบริสุทธิ์ เขาพบเพียงสิ่งของศักดิ์สิทธิ์พิทักษ์ป่าที่มีสีขาวสุกสกาวดั่งแสงจันทร์ ต่อจากนั้น ก็คือสัตว์ป่าที่กระหายเลือด เมื่อนักล่าเดินตามแสงริบหรี่ของกิ่งไม้ขาวมาถึงข้างกายเขา เมื่อนั้นเขาได้สูญเสียพลังอธิษฐานไปเสียแล้ว เงาบริสุทธิ์ที่คอยนำทางให้ก็ค่อย ๆ จางลง และหายไปในที่สุด...  มันเป็นช่วงเวลาที่คืนมืดเป็นฝ่ายได้เปรียบ ขณะที่รุ่งอรุณยังมาไม่ถึง ในฝันร้ายนั้น นักปราชญ์มองเห็นดาบยาวสีดำคล้ำ และสีแดงฉานที่กระจายตัวในน้ำ
A Time of Insight
นาฬิกาที่ใช้โดยผู้ซึ่งอุทิศตนเพื่อวิถีแห่งผู้รอบรู้ ภายในไม่ได้เต็มไปด้วยเม็ดทรายที่ไร้ซึ่งชีวิต แต่กลับเป็นเมล็ดมัสตาร์ดเม็ดเล็ก ๆ มากมาย
 ในตำนานที่ผ่านมา ราชาแห่งพงไพรเป็นอมตะไม่มีวันตาย เมื่อใกล้จะสิ้นอายุขัย ร่างกายของเขาจะถูกกลืนเข้าไปในป่าทึบ กรงเล็บกลายเป็นไม้เหล็ก ลวดลายกลายเป็นเขาวงกตที่ไม่สิ้นสุด ดวงตาที่ร้อนผ่าวถูกแยกเป็นดวงจันทร์บนฟ้าและในน้ำ สิ่งที่ตายไปแล้ว จะกลับไปเกิดในร่างใหม่ สิ่งที่เน่าเปื่อยไป จะงอกขึ้นใหม่เป็นต้นกล้าอ่อนบริสุทธิ์  "แต่ดวงวิญญาณที่ดับสูญไปเพราะความตาย ความทรงจำที่สูญหายไปตลอดกาล" "ในวัฏสงสารยังมีที่ว่างสำหรับพวกมันหรือไม่?"  "วิญญาณเป็นแนวคิดที่ว่างเปล่า และความทรงจำก็จะกลับคืนสู่พื้นดินในที่สุด" "ความว่างเปล่าไม่น่ากลัวเลย เหตุใดจึงต้องกังวลกับการหายไปของมัน" "ขอแค่ตักเตือนช่วยเหลือกัน และจดจำภาพของทุกคนไว้ตลอดไปก็เพียงพอแล้ว" "แบบนี้เราก็สามารถเอาชนะวัฏจักรเกิดดับ และกักเก็บความทรงจำไว้ได้ตลอดกาล!"  เมื่อเวลาผ่านไปเนิ่นนาน เพื่อนรักที่สัญญาว่าจะตักเตือนกันป่วยเป็นโรคหลงลืม จากภาพของสามคน และภูตสามตนในฝันครั้งเก่าที่ยังอยู่ในความทรงจำไม่เลือนหาย รวมทั้งบันทึกกับการคาดเดาของแพทย์สติไม่ดีที่ถูกคณะไล่ออก ไปไล่จับความฝัน... ไล่จับผู้อาศัยในป่าที่ควบคุมความฝันได้ ทำให้เพื่อนรักจดจำตนเองและระลึกถึงความทรงจำที่มีร่วมกันเถอะ  หากอวัยวะที่ควบคุมความทรงจำเสียหายหนักจนยากที่จะฟื้นคืนได้ ก็พาเพื่อนเก่าอีกคน ไปใช้ชีวิตในความฝันครั้งเก่าร่วมกัน วิ่งเล่นในบ้านไม้ และผจญภัยในป่าลึก แบบนั้นก็ไม่เลวเหมือนกัน ทุกคนมีโอกาสเริ่มต้นใหม่ในความฝัน  ก่อนอื่นต้องจับภูตในความฝันให้ได้เสียก่อน ทหารรับจ้างเหล่านั้นเคยทำเพื่อฉันมามากมาย คราวนี้ก็คงจะไม่ทำให้ฉันผิดหวังหรอกนะ
Lamp of the Lost
เดิมทีเป็นตะเกียงน้ำมันสไตล์ทะเลทราย แต่มีใบไม้สีเขียวเรืองแสงงอกขึ้นมา
 ในตำนานเล่าว่า หลังจากที่ราชาผู้โง่เขลาล่มสลายไปเพราะความทะเยอทะยานของตนเอง ราชาทั้งหลายในทะเลทรายก็ลุกขึ้นฮือ และดับมอดลงดั่งประกายไฟ ทรราชเล็ก ๆ มากมายได้รวบรวมผู้ลี้ภัยที่หนีตายจากวันสิ้นโลกไว้ อาศัยใช้ซากปรักหักพังโบราณเป็นฐาน แล้วสร้างเทวาลัย ตำหนักและกำแพงสูงขึ้นมา เมืองที่สร้างจากโบราณสถานล่มสลายวันแล้ววันเล่า เหล่าทรราชที่อวดอ้างบารมี และร่ำรวยมั่งคั่ง ก็มีชีวิตที่สั้นเหลือเกิน ตะเกียงดวงนี้เป็นหนึ่งในสมบัติลับที่เหลืออยู่ในคลังสมบัติ ซึ่งมีเจ้าชายหนุ่มจากอาณาจักรที่ล่มสลายไปแล้วเป็นเจ้าของ  "ท่านพ่อปีนขึ้นไปบนหอคอยสูงเพื่อไล่จับเหยี่ยวนักล่า หอคอยโบราณเปราะบางเกินกว่าจะรับน้ำหนักของเขา จึงสะบัดเขาให้ตกลงไปในผืนทรายอันร้อนระอุ" "และแล้ว อาณาจักรก็ได้ล่มสลายลง ส่วนข้าผู้ควรสืบทอดบัลลังก์ต่อ ก็ถูกดึงให้เข้าไปพัวพันกับความชุลมุนที่ไม่จำเป็น เกลือกกลิ้งไปมาท่ามกลางเล่ห์กล" "ขณะนั้นเอง ข้าก็มีคนที่ข้ารัก นางคิดแต่จะเป็นราชินี โดยไม่สนว่าผู้ครองบัลลังก์คือใครกันแน่" "ข้าจึงได้สูญเสียคนรักไป เพื่อรักษาไว้ซึ่งชีวิตและบัลลังก์ ข้าได้ปิดปากนางด้วยจูบของงูพิษ และฝังร่างของนางไว้ในกองทราย" "หลังจากนั้น ทุกสิ่งที่เกิดขึ้นก็เหมือนกับอาณาจักรต่าง ๆ ในความทรงจำของข้า ทั้งภัยด้านในและภัยด้านนอก บรรดาน้าและอา ทาสและไพร่ ต่างก็เข่นฆ่ากันเอง" "ความหิวกระหายและการแก่งแย่งชิงดีเปรียบเสมือนคู่แฝดพิการ สลับกันร่ายรำอยู่บนผืนทรายร้อนระอุที่ไร้ซึ่งเทพแห่งนี้ และฝังกลบตัวตนท่ามกลางภาพลวงมายา"  และแล้ว อาณาจักรบนผืนทรายร้อนระอุก็ถูกฝังกลบไป ในขณะที่เจ้าชายผู้เคยมั่งคั่งกลายเป็นผู้ลี้ภัยที่สิ้นเนื้อประดาตัว ด้วยความมุ่งมั่นที่หมายจะพิชิตดินแดนใหม่ เขาจึงได้พกพาทรัพย์สินที่หลงเหลืออยู่ เดินทางมุ่งสู่ป่าฝนเพียงลำพัง เมื่อกาลเวลาผ่านไปเนิ่นนาน เจ้าชายผู้หวังจะเจริญรอยตามสมิงเครายาวสืบทอดผืนป่า กลับพ่ายแพ้ให้กับแสงจันทร์อันเงียบสงบ เขาหลงใหลร่างอันปราดเปรียวของนักล่าหญิงผู้ถือธนูขาว จึงได้เฝ้าสะกดรอยตามและถูกขับไล่ซ้ำ ๆ คืนแล้วคืนเล่า เจ้าชายผู้พลัดถิ่นค่อย ๆ เข้าใจการพึมพำของป่าฝนและเสียงกระซิบของพยัคฆ์ แล้วถูกความฝันแห่งความดียอมรับ...  "ฮ่าฮ่าฮ่า... ช่างเป็นเรื่องราวที่ดีจริง ๆ บอกเล่าถึงการพลัดถิ่นของชนชั้นสูง แล้วค้นพบโชคชะตา หวนคืนสู่เกียรติยศอีกครั้ง..." "ห้วงฝันแห่งทองคำ กำลังพร่ำเรียกเม็ดทรายพเนจร..."
Laurel Coronet
มงกุฎที่ถูกมอบให้โดยเทพแห่งแมกไม้ สืบทอดในหมู่ราชาแห่งเขาวงกตจากรุ่นสู่รุ่น ท้ายที่สุดก็ได้ตกไปถึงบริวารของกษัตริย์
 การเกิดและดับของสรรพสิ่งมีเวลาของมัน หมุนเวียนอยู่ในวัฏจักรไม่สิ้นสุด ราชาแห่งพฤกษาเคยสอนถึงหลักวัฏจักรชีวิตที่ไม่สิ้นสุดเช่นนี้ สิ่งที่ตายไปแล้ว จะกลับไปเกิดในร่างใหม่ สิ่งที่เน่าเปื่อยไป จะงอกขึ้นใหม่เป็นต้นกล้าอ่อนบริสุทธิ์ ผลไม้ที่ร่วงหล่นลงพื้นจะกลายเป็นอาหารของสัตว์ แล้วสัตว์ก็จะกลับคืนสู่พื้นดิน และกลายเป็นผลไม้ไปในที่สุด ผืนป่าเต็มไปด้วยชีวิตเสมอ  ตำนานเล่าว่าเทพพฤกษาต้องการสร้างป่าในผืนทราย จึงได้สร้างกลไกเรียกฝนขึ้นที่ใต้พิภพก่อน ดังนั้นภายใต้การส่องของแสงจันทร์ ลวดลายของเขาวงกตจึงปรากฏขึ้นบนผิวน้ำ แล้ว "เสือ" ก็ถือกำเนิดขึ้น  ลวดลายของเสือเปลี่ยนแปลงได้หลากหลายรูปแบบ เฉกเช่นเดียวกับเส้นทางของต้นไม้ ดังนั้นเสือจึงกลายเป็นราชาแห่งเขาวงกต นามว่า Viaghara ราชาแห่งพงไพรที่ได้รับการอวยพรเดินอยู่ในอุทยานหลวงด้วยความภาคภูมิ นอกจากปกครองสัตว์จำพวกเลี้ยงลูกด้วยนมแล้ว ยังรวมถึงนกและสัตว์ที่ต้องพึ่งพาเขาวงกตอีกด้วย  หลังจากนั้น เมล็ดผลทาฑิมก็ร่วงหล่นลงในดิน และให้กำเนิดภูตแห่งป่าออกมา ราชาแห่งพงไพรอวยพรพวกเขาอยู่ใต้ Vasara ต้นแรก โดยตกลงกับเหล่าทวยเทพว่า จะแบ่งปันเขาวงกตกับพวกเขา และสั่งกำชับไม่ให้เหล่าสัตว์ในป่าทำร้ายพวกเขา  ถึงแม้แสงแดดเคยถูกบดบัง สายน้ำจะเคยเน่าเสีย ราชาแห่งพงไพรองค์สุดท้ายได้สิ้นชีพลงเพื่อปกป้องสวนเพาะชำแห่งชีวิต แต่ยังคงมีสมิงเครายาวตนใหม่มาสืบทอดราชบัลลังก์ คอยเลียนแบบท่าทางของราชา และคอยลาดตระเวนสัตว์ทั้งหลายในป่า แม้มาดและพลังของเขาจะเทียบไม่ได้กับเศษเสี้ยวหนึ่งของราชาเลยแม้แต่น้อย แต่เขายังคงยึดมั่นต่อคำสัญญาของราชา ปกปักรักษาผืนป่ามาอย่างช้านาน และไม่เคยคิดทำร้ายภูตพิทักษ์ต้นไม้เลยสักครั้ง ใช่แล้วล่ะ แม้เขาวงกตที่เปลี่ยนแปลงตลอดเวลานั้นจะตายไปแล้ว แต่ในป่ายังคงเต็มไปด้วยชีวิต
