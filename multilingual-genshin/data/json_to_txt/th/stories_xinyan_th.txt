ข้อมูลตัวละคร
ร็อกแอนด์โรลมีต้นกำเนิดมาจาก Fontaine และถือเป็นศิลปะแนวใหม่ใน Liyue Xinyan เป็นผู้บุกเบิกศิลปะนี้ขึ้นมา  ทุกคืนเธอจะสะพายเครื่องดนตรี ที่ทำขึ้นเองกับมือ ยืนอยู่บนเวทีที่สร้างขึ้นมาเอง และเล่นเพลงที่เธอแต่งขึ้นเองให้ผู้ชมได้ฟัง  เพลงที่เธอแต่งก็เป็นเหมือนกับตัวของเธอเอง ที่ทั้งกล้าหาญ มั่นใจและภาคภูมิใจ  ในด้านของดนตรี เธอไม่ใช่คนที่ฝีมือดีเป็นอันดับต้น ๆ แต่แฟน ๆ ที่เหนียวแน่นของเธอต่าง ร่วมร้องเพลงไปด้วยกันเธอ ใช้เสียงเพลงระบายความทุกข์และปัญหาที่พบในแต่ละวัน  เวลาที่ Xinyan ลืมตัว มักจะมีเปลวไฟโพยพุ่งออกมาจากวิชั่นของเธอ ราวกับจะสามารถเปลี่ยนกลางคืนให้กลายเป็นกลางวันได้  "เธอเป็นอัจฉริยะทางร็อกแอนด์โรล และเป็นผู้เชี่ยวชาญ ด้านการสร้างบรรยากาศ ในการแสดงอีกด้วย"  "หนังสือพิมพ์ The Steambird" ได้เคยกล่าวถึงเธอไว้เช่นนั้น  ค่าครองชีพใน Liyue นั้นค่อนข้างสูง การดำรงชีวิตจึงไม่ง่ายนัก แต่ Xinyan บอกคนที่กังวลกับเรื่องธรรมดา ๆ พวกนี้ว่า  "มาร็อกแอนด์โรลไปด้วยกัน แล้วทุกอย่างจะเป็นเรื่องง่าย"
เรื่องราวของตัวละคร 1
Xinyan ไม่เคยทำตามกฎการแสดงแบบเดิม ๆ เลย เธอสามารถใช้ทุกสิ่งทุกอย่างเป็นเครื่องดนตรีได้  ทั้งเสาบนเวที พื้นกระดาน และเสียงโห่ร้องของผู้ชม รวมถึงประกายไฟและเสียงระเบิดจากวิชั่นของเธอด้วย ทุกอย่างล้วนสามารถสร้างสีสันให้กับเพลงร็อกแอนด์โรลของเธอได้  เวทีที่สร้างขึ้นชั่วคราวสำหรับการแสดง มักจะเกิดไฟไหม้หลังจากแสดงไปได้ครึ่งทาง สุดท้ายก็หลงเหลือเพียงแค่เถ้าถ่านเท่านั้น  กองทหาร Millelith ได้ตักเตือนไปหลายต่อหลายครั้งแต่ก็ไม่ได้ผล ในที่สุดพวกเขาจึงได้เพิ่มความเข้มงวดในการลาดตระเวน และพยายามหาทางขัดขวางการแสดงของ Xinyan  ทั้งสองฝ่ายต่างงัดข้อกันเสมอ แต่ Xinyan มักจะเป็นฝ่ายที่ชนะ เพราะเธอสามารถหาสถานที่ที่สามารถจัดคอนเสิร์ตได้ และสร้างเวทีได้รวดเร็วปานสายฟ้าแลบ เพื่อร่วมดื่มด่ำเสียงเพลงไปตลอดค่ำคืนกับบรรดาผู้ชมของเธอ  แต่ทว่าสมาชิกหลายคนของหน่วยลาดตระเวนแห่งกองทหาร Millelith ที่พยายามขัดขวางการแสดงของ Xinyan กลับถูก "จิตวิญญาณร็อกแอนด์โรล" เข้าสิงและกลายมาเป็นแฟนพันธุ์แท้ของเธอแทน  ดังนั้น Xinyan จึงมักจะล่วงรู้แผนการลาดตระเวนของทหาร Millelith จากปากของ "เพื่อนชาวร็อกแอนด์โรล" เหล่านี้ ทำให้เธอสามารถหลบหนีการลาดตระเวนได้อย่างง่ายดาย  แต่เมื่อเวลาผ่านไป ทหาร Millelith เริ่มเบื่อหน่ายกับการลาดตระเวนที่ไม่เป็นผล อีกทั้งก็ไม่ได้ยินว่ามีใครได้รับบาดเจ็บในคอนเสิร์ต พวกเขาจึงเปลี่ยนท่าทีที่มีต่อการแสดงของ Xinyan และทำเป็นปิดตาข้างหนึ่งไปเสีย
เรื่องราวของตัวละคร 2
Xinyan เป็นคนที่รูปร่างสูงใหญ่ ผิวคล้ำ และมีดวงตาที่เฉียบคม เพื่อคงไว้ซึ่งจิตวิญญาณแห่งร็อกแอนด์โรล เธอจึงมักจะแต่งตัวจัดเต็มเหมือนกับเวลาทำการแสดงอยู่เสมอ  เมื่อออกไปเดินตามท้องถนน ในสายตาคนอื่นมักจะมองว่าเธอดุร้ายน่ากลัว ดูเหมือนพวกอันธพาลที่เดินเตร่ไปมาในตลาด  ถ้าเธอต่อแถวซื้อขนม คนข้างหน้าก็ต่างพากันหวาดกลัวหลบไปคนละทิศละทาง เพื่อหลีกทางให้กับเธอ  ถ้าเธอเผลอไปสบตากับเด็กเข้า เด็กคนนั้นก็จะร้องไห้ไปหลบอยู่หลังพ่อแม่  และแม้ว่า Xinyan จะไม่ได้ทำอะไร แต่ด้วยหน้าตาที่ดูดุร้ายจึงทำให้เธอถูก ผู้คนตัดสินว่าเป็นคนที่ทำเรื่องเลวร้าย  ถึงแม้ Xinyan จะไม่สนใจว่าคนอื่นจะมองเธอยังไง แต่เธอก็คิดว่าการทำให้คนอื่นกลัว หรือทำให้คนอื่นเดือดร้อนนั้นไม่ใช่เรื่องที่ดีนัก เธอจึงมีความคิดที่จะเปลี่ยนแปลงตัวเอง  ทุกเช้าเมื่อตื่นขึ้นมา เธอจะมองตัวเองในกระจกและใช้นิ้วนวดหน้า เพื่อให้คิ้วและดวงตาผ่อนคลาย  เธอยังฝึกยิ้มหน้ากระจก พร้อมทั้งฝึกการแสดงออกและการพูดจาด้วยท่าทีที่สง่างาม  หลังจากฝึกสิ่งเหล่านี้แล้ว มีอยู่ครั้งนึงเธอเห็นเด็กกลุ่มหนึ่งรังแกเพื่อนอยู่ เธอจึงปรี่เข้าไปช่วยเด็กที่ถูกรังแกโดยไม่คิดอะไรทั้งสิ้น  เธอยิ้มและลูบหัวเด็กด้วยท่าทีที่เธอคิดว่าเป็นมิตรและอ่อนโยนมากที่สุด  แน่นอนว่าเด็กก็เงียบลง...  ถ้าพูดให้ตรงๆ ก็คือ เด็กตกใจกลัวซะจนฉี่ราด นิ่งสนิทไม่ไหวติง  และกลุ่มเด็ก ๆ ที่มารังแกนั้น ก็วิ่งหนีเตลิดเปิดเปิงด้วยความกลัว  "ป้าคนที่ดุ ๆ คนนั้นกลายเป็นผีกินคนแล้ว! วิ่งหนีเร็ว!"  "ใครเป็นป้าแก... แล้วใครเป็นผีกันฮะ...!"  เธอตะโกนไปด้วยความโกรธ และแล้วความพยายามทั้งหมดก็สูญเปล่า
เรื่องราวของตัวละคร 3
Xinyan มีเกณฑ์ในการตัดสินทุกสิ่งเพียงอย่างเดียวนั่นก็คือ "ร็อกแอนด์โรล" กับ"ไม่ใช่ร็อกแอนด์โรล"  ถ้าเป็นเรื่องที่ถูกต้องอย่างการแสดงความกล้าหาญ นั่นคือ "ร็อกแอนด์โรล" แต่ถ้าเป็นเรื่องแย่ ๆ เช่นการรังแกคนอื่นหรือการลักขโมย นั่นคือเรื่องที่ "ไม่ใช่ร็อกแอนด์โรล"  จริงอยู่ที่จิตวิญญาณร็อกแอนด์โรลแฝงไปด้วยการกบฏและการต่อต้าน แต่ถ้าเป็นเรื่องที่ผิดศีลธรรมละก็นั่น "ไม่ใช่ร็อกแอนด์โรล"  เกณฑ์ในการตัดสินล้วนขึ้นอยู่กับ Xinyan อาจจะตัดสินจากบทสรุปของเรื่องราว และก็อาจจะขึ้นอยู่กับอารมณ์ของเธอเองด้วย แต่การตัดสินจากทั้งสองสิ่งนี้ล้วนแม่นยำทั้งสิ้น  ในบางสถานการณ์ เกณฑ์การตัดสินนี้อาจฟังดูไม่ค่อยเหมาะสมเท่าไหร่นัก  เนื่องจากหน้าตาที่ดูดุร้ายของเธอ จึงทำให้ Xinyan ดูเหมือนจะไม่มีเพื่อนเลย แต่ Xiangling แห่งภัตตาคาร Wanmin เป็นหนึ่งในไม่กี่คนที่สามารถพูดคุยกับเธอได้อย่างถูกคอ  Xinyan ไปที่ภัตตาคาร Wanmin ด้วยเหตุผลพิเศษ... เป็นเพราะเธอสามารถหาแรงบันดาลใจ ในการแต่งเพลงได้จากที่นี่  ทุกครั้งที่ Xiangling คิดค้นเมนูใหม่ขึ้นมา คนอื่นมักจะวิ่งหนีทันทีแต่ไม่ใช่ Xinyan เพราะเธอตั้งใจขอชิมเองเลย  เมื่อต่อมรับรสแผ่ซ่านจากรสเผ็ดรสเปรี้ยวที่ได้ชิม แรงบันดาลใจในหัวของเธอก็จะพรั่งพรูออกมา  "Xiangling เธอทำอาหารที่ร็อกแอนด์โรลอีกแล้วนะ!"  สำหรับ Xinyan นี่เป็นการตัดสินที่ดีที่สุดแล้ว แต่สำหรับคนที่ได้ฟังคำวิจารณ์แบบนี้อย่าง Xiangling กลับดีใจไม่ออกซะอย่างนั้น
เรื่องราวของตัวละคร 4
สิ่งที่ไม่เคยตายไปจากร็อกแอนด์โรลก็คือการต่อต้าน  สิ่งที่ Xinyan อยากจะต่อต้านไม่ใช่สิ่งที่เป็นรูปธรรม แต่กลับเป็นแนวคิดเรื่องความมี "อคติ"  เธอเกิดมาในครอบครัวชาวนาที่ยากจน พ่อและแม่ตั้งความหวังในตัวเธอค่อนข้างสูง พวกเขามักจะเก็บสิ่งที่ดีที่สุดไว้ให้เธอเสมอ และหวังว่านกกระจอกจะกลายเป็น "หงส์" ที่เปล่งประกาย  ...แน่นอนว่า "หงส์" ตัวนี้จะต้องเป็นแบบที่พวกเขาคิดเอาไว้  แต่เรื่องราวกลับไม่เป็นอย่างที่หวัง Xinyan มีรูปร่างที่สูงใหญ่กว่าเด็กผู้หญิงทั่วไปมาก หน้าตาก็ช่างห่างไกลจากคำว่า "น่ารัก" ไปหลายขุม เด็กผู้หญิงควรจะมีความเป็นแม่บ้านแม่เรือน อย่างการทำอาหาร ทำงานบ้าน และงานเย็บปักถักร้อยเป็นต้น แต่เธอกลับไม่เก่งเลยสักอย่าง  เป็นเพราะความ "อคติ" ที่ฝังใจมาตั้งแต่เด็ก Xinyan จึงเข้าใจว่า "อคติ" นั้นน่ากลัวแค่ไหน  แม้ว่าเธอจะเป็นนักดนตรีร็อกแอนด์โรล แต่เธอไม่เคยหยุดฝึกฝนทักษะเหล่านี้  ไม่ใช่แค่เพราะเธอไม่ยอมแพ้ แต่เพราะเธอรู้สึกว่าการยอมแพ้เพียงเพราะไม่มีพรสวรรค์นั่นคือ "อคติ"  เมื่อไม่นานมานี้แฟนเพลงคนนึงของเธอ Yun Jin ถูกเชิญให้มาเป็นแขกที่บ้านของเธอ  ถ้า Xinyan ไม่ได้มาเปิดประตูให้เอง Yun Jin คงนึกว่าตัวเองมาผิดบ้าน  เพราะบ้านช่องไม่มีฝุ่นเลยแม้แต่นิด หน้าต่างสะอาดสะอ้าน ในบ้านเต็มไปด้วยของตกแต่งบ้านที่ทำขึ้นด้วยมือ และจัดวางเป็นระเบียบเรียบร้อยอย่างไม่มีที่ติ  ข้างเตายังคงชื้นอยู่แสดงว่าเพิ่งมีคนทำอาหาร และที่เตียงมีผ้าสีสดใสที่เย็บค้างเอาไว้ ดูเหมือนเป็นเครื่องประดับที่แขนเสื้อที่ Xinyan ใส่เวลาทำการแสดง  เห็นได้ชัดว่านี่เป็นห้องของผู้หญิงที่เพียบพร้อม และได้รับการอบรมเลี้ยงดูมาเป็นอย่างดี ทำไมถึงไม่มีกลิ่นอายร็อกแอนด์โรลเลยล่ะ?  Xinyan กลัวว่าแฟนเพลงคนนี้ของเธอจะรับไม่ได้ เพราะมันช่างต่างจากภาพลักษณ์ความเป็นร็อกแอนด์โรลที่เธอมีเป็นอย่างมาก  แต่คิดไม่ถึงว่า ดูเหมือน Yun Jin กลับให้ยิ่งสนับสนุนและติดตามเธอมากกว่าเดิมซะอีก
เรื่องราวของตัวละคร 5
ในสายตาของ Xinyan ผู้ใหญ่หลาย ๆ คนไม่รู้ถึงศักยภาพของตัวเอง เพราะพวกเขาถูกผูกเอาไว้ด้วยคำว่า "อคติ" จนทำให้หวาดกลัวและหวาดหวั่น  พวกเขาไม่เข้าใจว่าชีวิตคืออะไร และไม่รู้ว่าอนาคตจะไปทางไหน  เธอเอาวิธีคิดแบบนี้มาเขียนในเพลงด้วย แต่กลับถูกเยาะเย้ยถากถางจากพวกผู้ใหญ่ว่า "ยัยเด็กเมื่อวานซืน จะรู้เรื่องรู้ราวอะไรกัน?  แต่ Xinyan ไม่ได้ใส่ใจเลย เพราะคำถากถางเหล่านี้ ล้วนมาจากความ "อคติ" ที่พวกผู้ใหญ่มีต่ออายุของเธอเท่านั้น  ถ้าอคติเป็นสิ่งที่สามารถลบล้างได้อย่างง่ายดายล่ะก็ งั้นการต่อต้านก็คงไม่มีคุณค่าอะไร  เธอเชื่อว่าร็อกแอนด์โรลเป็นเหมือนกับเมล็ดพันธุ์ ที่หลังจากทำการแสดงแล้ว มักจะไปงอกเงยอยู่ในใจของผู้ใหญ่บางคนที่ได้รับฟัง  เมื่อพวกเขาตื่นขึ้นมาในวันรุ่งขึ้น บางทีพวกเขาอาจได้รับแรงบันดาลใจบางอย่าง หรือความรู้สึกที่เปลี่ยนไป...  หากมันสามารถเปลี่ยนวิธีคิดของพวกเขาได้สักเล็กน้อย... บางทีพวกเขาอาจจะพบว่าปัญหาในชีวิตจริงที่พวกเขา กำลังเผชิญอยู่เป็นแค่เรื่องเล็กน้อยเท่านั้น  แน่นอนว่า นอกเหนือจากผู้ชมของเธอและ "เพื่อนร็อกแอนด์โรล" แล้วมีเพียงไม่กี่คนที่ชื่นชมในความเป็น "ร็อกแอนด์โรล"  แต่ทุกคนมักจะพูดถึงเรื่องนี้ในมื้ออาหารว่า  "มีเด็กผู้หญิงที่เล่นเพลงร็อกแอนด์โรลอยู่คนนึง น่าสนใจมาก"
เครื่องดนตรีของ Xinyan
เครื่องดนตรีหลักของ Xinyan คือ... พิณที่มีการออกแบบขึ้นมาเป็นพิเศษ ซึ่งเธอสร้างขึ้นโดยดัดแปลงมาจาก เครื่องดนตรีร็อกแอนด์โรลที่สืบทอดกันมาของ Fontaine  อย่างเช่น เธอได้ติดขวานรูปพระจันทร์เสี้ยวที่ปลายของเครื่องดนตรี เพื่อใช้เป็นอาวุธเวลาฉุกเฉิน  รวมถึงได้ใส่พลังของวิชั่นเข้าไปในเครื่องดนตรี ทำให้สามารถพ่นประกายไฟและระเบิดเป็นพลุไฟได้  จริง ๆ แล้วเครื่องดนตรีนี้ยังสามารถพ่นไฟได้ด้วย เพื่อป้องกันไม่ให้มันถูกนำไปใช้ในทางที่ผิด เมื่อมันตกไปอยู่ในมือของคนอื่น มันจึงสามารถทำลายตัวเองได้  ...และยังมีการดัดแปลงอีกมากมายจนนับไม่ถ้วน  ดังนั้นมันจึงไม่เหมือนเครื่องดนตรีชิ้นไหนในโลก และมีเสียงที่เป็นเอกลักษณ์ด้วย  ...หืม? การดัดแปลงเหล่านี้ ฟังแล้วไม่เห็นเกี่ยวอะไรกับดนตรีเลย?  เธอคงต้องทำความเข้าใจในความเป็นร็อกแอนด์โรลของ Xinyan ให้มากขึ้น ถึงจะเข้าใจความหมายที่แท้จริง
วิชั่น
Xinyan เป็นคนที่เข้ากับ Liyue ไม่ได้แม้แต่น้อยเลย จนกระทั่งวันที่เธอได้รู้จักกับร็อกแอนด์โรล เธอถึงเจอบ้านที่แท้จริง  แต่ที่ที่เธออยู่กลับไม่มีที่สำหรับร็อกแอนด์โรลเลย ถ้าต้องการให้คนที่นี่ยอมรับในเพลงของเธอ ก็จะต้องสามารถดึงดูดความสนใจได้มากพอ  เธอทุ่มเทให้กับโลกแห่งดนตรี และหาวิธีที่จะสามารถดึงดูดใจคนให้ได้ เธอเล่นเครื่องดนตรีจนพังไปไม่รู้กี่ชิ้นต่อกี่ชิ้น และเล่นจนมือทั้งสองข้างด้านไปหมด แต่สุดท้ายก็ยังไม่ได้ผล  "เสียงดังโหวกเหวกแบบนี้ ใครจะอยากฟังล่ะ"  คำวิจารณ์ที่เสียดแทงใจแบบนี้ ทำให้ Xinyan นึกอยากจะยอมแพ้  เธอนั่งอยู่บนยอดเขา Tianheng และมองดูเมือง Liyue ในยามค่ำคืน แม้ว่าแสงไฟจะสว่างไปทั่วทุกตรอกซอกซอย แต่กลับไม่สามารถจุดไฟแห่งจิตวิญญาณร็อกแอนด์โรล ให้สว่างขึ้นในเมืองการค้าแห่งนี้ได้  เธอเคยคิดจะหนีไปไกล ๆ ไปในที่ที่เข้าใจและชื่นชมในร็อกแอนด์โรล แต่ดูแล้วคงเป็นแค่การวิ่งหนีเท่านั้น และยังเป็นการทรยศต่อจิตวิญญาณแห่งร็อกแอนด์โรลอีกด้วย  ...เธอไม่เพียงต้องการอยู่ต่อ แต่ยังต้องการเป็น "ไฟ" ที่ส่องสว่างไปทั่ว Liyue ด้วย  เธอเริ่มลองใช้เปลวไฟทำให้คนตื่นตาตื่นใจ และเพิ่มประกายไฟและเสียงระเบิดเข้าไปในเสียงดนตรี  แต่สำหรับคนธรรมดาแล้ว การควบคุมไฟนั้นไม่ง่ายเลย  ตอนฝึกซ้อม นิ้วของเธอโดนไฟไหม้จนบาดเจ็บ และเครื่องดนตรีระเบิดไปไม่รู้กี่ครั้งต่อกี่ครั้ง แต่เธอก็ยังฝึกซ้อมบนยอดเขา Tianheng อยู่ทุกวัน  หรือบางทีเทพเจ้าเอง ก็คงตั้งตารอดนตรีรูปแบบใหม่ ที่จะกล่อมเกลาไปทั่วทั้งเจ็ดประเทศเช่นกัน...  วิชั่นอันร้อนแรงได้กลายเป็น ส่วนสำคัญที่ทำให้เพลงสมบูรณ์  Xinyan วิ่งลงจากภูเขา และจัดคอนเสิร์ตร็อกแอนด์โรลครั้งแรกของเธอขึ้นที่ Liyue  พลุไฟและเสียงระเบิดได้ให้จังหวะ และทำให้เส้นทางแห่งดนตรีของเธอเริ่มต้นขึ้น
