ข้อมูลตัวละคร
Shikanoin Heizou นักสืบหนุ่มผู้ไม่ธรรมดา  ถึงแม้จะทำงานให้กับสำนัก Tenryou แต่ความรู้สึกที่สัมผัสได้จากเขากลับไม่เข้ากับคำว่า "น่าเกรงขาม", "เคร่งขรึม", "จริงจัง" ที่เป็นลักษณะของผู้มีอำนาจเลยสักนิด  เขาดูเหมือนจะสงบเสงี่ยมและมีมารยาทยิ่งกว่าเด็กใหม่ทุกคน แต่แท้จริงแล้วกลับไม่เคยอยู่ในกรอบระเบียบเลย  เขาไม่เคยเข้ารายงานตัวทุกวันเหมือนเพื่อนร่วมงานคนอื่น และแทบจะไม่เคยเข้าร่วมการลาดตระเวนประจำวันเลย  บางครั้งก็หายตัวไปอย่างไร้ร่องรอยเป็นสิบกว่าวันหรือครึ่งค่อนเดือนเลยทีเดียว มีเพียงสถานที่เกิดเหตุบางแห่งเท่านั้น ที่จะได้เห็นเขาปรากฏตัว แต่สีหน้ายิ้มแย้มของเขาก็มักจะทำให้ผู้คนเกิดความสงสัยอยู่เสมอ ว่าเขากำลังตั้งใจทำงานอยู่จริงหรือเปล่า  แต่ที่น่าสนใจก็คือ ชื่ออย่าง "เจ้าหน้าที่นอกคอก" กลับได้รับการยอมรับจากทุกฝ่ายไปโดยปริยายเสียแล้ว  เพื่อนร่วมงานมักจะให้ความร่วมมือกับเขาเป็นอย่างดี และผู้บังคับบัญชาเองก็น้อยครั้งมากที่จะยื่นมือเข้ามาข้องแวะกับความอิสระของเขา  กระทั่งผู้บังคับบัญชาของผู้บังคับบัญชาเอง ก็ยังคอยส่งความห่วงใยและถามไถ่ เช่น "ช่วงนี้ Heizou สบายดีไหม?" มาเป็นระยะ ๆ ด้วย  วิธีการทำงานและตำแหน่งหน้าที่ที่มีเอกลักษณ์เช่นนี้ ต่างก็มาจากความสามารถในการไขคดีที่ไม่มีใครเทียบได้  ทุกครั้งที่กองปราบปรามต้องพบกับคดีใหญ่ที่ยากจะแก้ไขหรือคดีที่หาหลักฐานไม่พบ Heizou ก็มักจะเข้ามาช่วยคลี่คลายสถานการณ์อย่างที่ทุกคนคาดหวังเอาไว้อยู่เสมอ  แม้แต่ผู้นำระดับสูงของกองปราบปรามเองก็ยังชื่นชมประสบการณ์การสืบคดีอันโชกโชนของเขา เพียงแต่เจ้าตัวอย่าง Heizou เองกลับเห็นต่างกันในจุดนั้น...  "ประสบการณ์ เป็นคำที่ผู้คนใช้เรียกสิ่งที่เคยทำผิดพลาดมา ไพ่ตายของฉันไม่ใช่อะไรแบบนั้นสักหน่อย"  "มันเป็นสิ่งที่ติดตัวฉันมาตั้งแต่เกิดต่างหาก"
เรื่องราวของตัวละคร 1
การจะเข้าร่วมสำนัก Tenryou ไม่ใช่เรื่องที่ง่ายดาย ไม่เพียงจะต้องผ่านการทดสอบด้านความสามารถเท่านั้น ยังต้องผ่านการตรวจสอบประวัติอย่างเข้มงวดอีกด้วย  ดังนั้นผู้ที่มาใหม่จึงมักจะถูกกำหนดให้ต้องแจ้งข้อมูลสำคัญบางอย่าง เช่น สถานะทางทรัพย์สิน เป็นต้น  จากคำบอกเล่าของผู้ที่มีหน้าที่ตรวจสอบอย่าง Yoriki Owada ตอนที่ Heizou ยื่นคำขอเข้าร่วมเป็นครั้งแรก เอกสารแบบฟอร์มของเขานั้นว่างเปล่าทั้งหมด  นั่นคือช่วงสายของวันหนึ่งที่สายลมพัดโชยและแสงแดดเจิดจ้า ผู้มากประสบการณ์อย่าง Owada กำลังตรวจสอบเอกสารที่ว่างเปล่า และ Heizou ที่นั่งอยู่ฝั่งตรงข้ามก็กำลังเหลียวซ้ายแลขวาด้วยความสงสัยใคร่รู้ Owada ได้เอ่ยขึ้นว่า:   "ฉันเคยเห็นคนหนุ่มที่มีความกระตือรือร้นมาแล้วมากมาย แต่น่าเสียดาย ที่สุดท้ายพวกเขากลับไม่มีใครสามารถเข้าร่วมกองปราบปรามได้สำเร็จเลยสักคน"  พอได้ยินแบบนั้น เด็กหนุ่มที่ดูเหมือนจะเป็นโรคสมาธิสั้นคนนั้นก็หยุดทอดสายตาไปทั่วทันที เขานั่งตัวตรง แล้วจ้องมองไปทาง Owada:  "งั้น แล้วคนหนุ่มอย่างฉันล่ะเป็นยังไง?"  เด็กหนุ่มปรับเปลี่ยนท่าทีได้รวดเร็วจนน่าตกใจ Owada ที่จู่ ๆ ก็ต้องเผชิญหน้ากับสายตาที่แหลมคมราวกับเหยี่ยวจึงเริ่มรู้สึกลนลานขึ้นมา  เสี้ยววินาทีนั้น เขาถึงขั้นรู้สึกราวกับว่าคนที่กำลังถูกสอบปากคำอยู่คือตัวของเขาเอง  เขาพูดเป็นเชิงขำขัน และทำเหมือนกับว่าแบบนั้นมันจะสามารถช่วยลดความตื่นเต้นของตัวเองลงได้:  "สำนัก Tenryou ไม่ได้ปฏิเสธคนยากจนหรอก แต่กับพวกที่ปล่อยให้แบบฟอร์มว่างเปล่าแบบนี้ พวกเราคงต้องตรวจสอบอย่างละเอียดเป็นพิเศษล่ะนะ"  เกิดความเงียบงันที่เหนือความคาดหมายขึ้น อีกฝ่ายไม่ได้พูดอะไร และยังคงจ้องมองตัวเขาอยู่อย่างนั้น  Owada เริ่มรู้สึกไม่ค่อยดีขึ้นมา และหน้าผากก็เริ่มคันยุบยิบ บางทีอาจเป็นเพราะอากาศร้อน เขายกมือขึ้นหมายจะเช็ดหยาดเหงื่อ  แต่พอเช็ดแล้วกลับว่างเปล่า บนหน้าผากไม่ได้มีหยาดเหงื่อใด ๆ เลย Owada มองดูหลังมือที่แห้งสนิทอย่างมึนงง จะเช็ดก็ไม่ใช่ จะวางลงก็ไม่เชิง  ทันใดนั้น เด็กหนุ่มที่นั่งอยู่ฝั่งตรงข้ามก็หัวเราะออกมา เสียงหัวเราะแสนร่าเริงนั้นช่วยลาก Owada ให้หลุดออกจากความกลืนไม่เข้าคายไม่ออก  เห็นเพียง Heizou ที่เอนตัวพิงขอบโต๊ะ มือข้างหนึ่งเท้าคาง ส่วนมืออีกข้างขยี้หัวตัวเองเบา ๆ แล้วพูดกับ Owada พร้อมรอยยิ้มบาง ๆ ว่า:  "นอกจากความอัจฉริยะของฉันแล้ว ฉันก็ไม่มีอะไรจะแจ้งแล้วล่ะ"
เรื่องราวของตัวละคร 2
สำนัก Tenryou ไม่ใช่สถานที่แจ้งเกิดในฐานะนักสืบของ Heizou  ก่อนหน้านั้น Heizou เคยมีสำนักงานนักสืบเป็นของตัวเอง ชื่อว่า: สำนักงานนักสืบ Bantan Sango & Heizou  ...หรือก็คือร่างเดิมของสำนักงานนักสืบ Bantan Sango แห่งเมือง Inazuma ในปัจจุบัน ซึ่งแรกเริ่มเดิมที Heizou และ Sango ทั้งสองคนร่วมกันก่อตั้งขึ้นมา  เรื่องราวของทั้งสองเริ่มต้นจากการพบกันครั้งแรกเพราะชอบอะไรคล้าย ๆ กัน แต่สุดท้ายแล้วกลับต้องพบกับจุดจบเพราะความคิดเห็นไม่ตรงกัน  และชื่อของ Heizou ที่อยู่ในสำนักงานนักสืบ ก็ถูกลบออกไปเพราะการแตกหักทางความร่วมมือ  ส่วนสาเหตุของเรื่องราวทั้งหมด คงสรุปได้ด้วยประโยคที่ว่า "ความแตกต่างทางความคิด"  ในสายตาของ Sango หน้าที่ของนักสืบก็ถือการเปิดเผยความจริง ความเป็นจริงอยู่เหนือทุกสิ่ง... หรือบางทีอาจจะเป็นตัวแทนของเรื่องราวส่วนใหญ่ด้วย  ส่วนมุมมองของ Heizou กลับไม่เป็นเช่นนั้น... เหนือความเป็นจริง อาจจะมีบางสิ่งที่สำคัญกว่านั้นอยู่ก็เป็นได้  ประสบการณ์จากการสืบคดีในหลายปีที่ผ่านมาทำให้เขาได้รู้ว่า ในเสี้ยววินาทีที่นักสืบตกปากรับคำขอในคดีอาชญากรรม มันก็หมายความว่าเรื่องราวที่เลวร้ายได้เกิดขึ้นไปแล้ว  ไม่ว่าจะลงโทษผู้ที่กระทำความผิดยังไง ก็ไม่สามารถแก้ไขเรื่องที่มีผู้ถูกทำร้ายไปแล้วอยู่ดี  ก็เหมือนกับหมอที่ไม่ว่าจะมีฝีมือยอดเยี่ยมขนาดไหน ก็ไม่อาจแสร้งบอกผู้ป่วยหลังการรักษาว่า:  "ดูสิ แผลของคุณสมานกันแล้วนะ เหมือนไม่เคยได้รับบาดเจ็บมาก่อนเลย" ได้  ในทุก ๆ วันหลังจากนั้น ตอนที่ผู้บาดเจ็บได้พบเจอกับหมอ ได้เห็นโรงพยาบาล หรือเห็นรอยแผลที่หลงเหลือจากการผ่าตัด ก็คงต้องนึกถึงเรื่องราวในครั้งที่เคยได้รับบาดเจ็บอยู่ดี  เหตุใดความรุนแรงจึงเกิดขึ้น? นั่นเพราะหมอไร้ความสามารถจะหักห้าม เหตุใดคดีอาชญากรรมจึงเกิดขึ้น? นั่นเพราะนักสืบไร้ฝีมือจะห้ามไม่ให้เกิด Heizou อยากจะก้าวข้ามคำกล่าวนี้  "หากไม่สามารถกำจัดที่มาของความชั่วร้ายได้ ฉันก็จะกลายเป็นศัตรูตัวฉกาจของความชั่วร้ายเอง"  "ชื่อเสียงของ 'Shikanoin Heizou' จะต้องระบือไกลไปทั่วทั้ง Teyvat โจรชั่วทุกสารทิศได้ยินแล้วจะต้องหวั่นเกรง"  "ฉันจะทำให้พวกเขาได้รู้ว่า... หากเลือกที่จะก้าวเข้าสู่ด้านมืด ก็จะไม่มีวันได้พบกับความสงบสุขอีก"  เมื่อตระหนักได้ถึงจุดนี้แล้ว เขาก็ออกจากสำนักงานนักสืบไป และก้าวเข้าสู่สำนัก Tenryou  และที่นี่ก็คือจุดเริ่มต้นของการได้เป็น "นักสืบ" ในแบบที่ตัวเขาแสวงหา
เรื่องราวของตัวละคร 3
"นิยายที่ฉันอ่านมีเขียนเอาไว้ว่า นักสืบที่ยิ่งใหญ่ต่างก็ต้องมีผู้ช่วยอยู่ด้วย ก็เหมือนกับที่ข้าวหน้า Tonkatsu จะต้องมี Tonkatsu อยู่เสมอนั่นแหละ"  ในกองปราบปราม เด็กใหม่ Uesugi เดินเข้าไปหา Heizou ด้วยสีหน้ายิ้มแย้ม  "ดังนั้นนะ รุ่นพี่ Heizou พี่คิดว่าฉันเป็นไงบ้างล่ะ? ให้ฉันเป็นผู้ช่วยพี่ดีมั้ย? ฉันฉลาดหลักแหลมมากเลยนะ"  Heizou ยิ้มแย้มแล้วมองประเมินเด็กใหม่ที่แสนร่าเริงคนนี้ พร้อมลูบคางแล้วพูดว่า:  "เซนส์ของฉันบอกฉันว่า นายไม่ค่อยจะฉลาดเท่าไหร่"  "หา? ฉันว่า... เซนส์ของรุ่นพี่ Heizou ผิดพลาดรึเปล่า"  คำพูดนี้ของ Uesugi ดูราวกับมีเวทมนตร์ เหมือนกับประโยคปิดฉากของละครตลก พอเขาพูดจบ เหล่าเพื่อนร่วมงานอาวุโสที่อยู่บริเวณรอบ ๆ ก็เริ่มพากันส่งเสียงฮือฮาออกมา  ทำให้คนฉลาดอย่าง Uesugi เข้าใจขึ้นมาทันทีว่าตัวเองพูดจาผิดไป เลยรีบพูดเสริมทันทีว่า:  "ฉันหมายความว่า... คนที่ทำงานสายนี้อย่างพวกเรา จะให้พึ่งเซนส์อย่างเดียวก็คงไม่ได้ใช่มั้ยล่ะ!"  แต่กลับคิดไม่ถึงเลยว่าครั้งนี้ทุกคนกลับหัวเราะเสียงดังยิ่งกว่าเดิม Uesugi ไม่เข้าใจว่ามันตลกตรงไหน แค่จู่ ๆ ก็รู้สึกว่าบางทีตัวเองอาจจะเหมาะกับการเป็นนักแสดงตลกก็ได้  ในตอนนั้นเอง Heizou ก็ยื่นมือไปปัดไหล่เขา ราวกับจะปัดให้ฝุ่นและความเลิ่กลั่กหายไปพร้อมกัน  "เมื่อกี้ก็แค่ล้อเล่นน่ะ เซนส์ของฉันบอกฉันว่า เด็กใหม่ Uesugi ของเรา จะได้กลายเป็น Doushin ที่ยอดเยี่ยมคนนึงล่ะนะ!"  "ดังนั้น ถ้ามีเวลาก็ออกไปหาผู้ช่วยให้ตัวเองจะดีกว่านะ!"  ยังไม่ทันจะสิ้นเสียง Heizou ก็วิ่งไปไกลลิบราวกับสายลมไปแล้ว ทิ้งไว้แค่ Uesugi ที่ยืนงงอยู่กับที่ และเหล่าเพื่อนร่วมงานที่ยังหัวเราะไม่ยอมหยุด  ...  "เด็กน้อยฝีมือระดับนายเนี่ยนะ คิดอยากจะไปเป็นผู้ช่วยของ Doushin Shikanoin"  "ฉันก็แค่เห็นว่ารุ่นพี่ Heizou ไม่มีผู้ช่วย ก็เลยอยากช่วยเหลือเท่านั้นเอง..."  "แน่นอนว่าเขาต้องมีผู้ช่วยอยู่แล้วสิ ทั้ง ๆ ที่เขาก็บอกไปตั้งหลายครั้งแล้วแท้ ๆ"  "เอ๋? จริงเหรอ?"  "ก็บอกไปตั้งหลายครั้งแล้วไม่ใช่รึไง ว่า 'เซนส์ของฉันบอกฉันว่า' น่ะ?"  "ห๊ะ?! หรือว่า... ผู้ช่วยของเขาก็คือ... เซนส์?!"  "ถูกต้อง เจ้าหมอนั่นเป็นตัวละครแสนน่ากลัวที่พึ่งแค่เซนส์ก็สามารถไขคดีได้นั่นแหละ"
เรื่องราวของตัวละคร 4
หากนับจากผลลัพธ์ของงาน ที่จริงผลงานของ Heizou นั้นมากพอที่จะทำให้เขาเลื่อนขั้นไปได้หลายขั้นแล้ว  แต่ในความเป็นจริงแล้ว ตั้งแต่เขาเข้าร่วมสำนัก Tenryou มาจนถึงตอนนี้ ตำแหน่งของ Heizou ก็ยังคงเป็น Doushin เหมือนเดิมไม่เปลี่ยนแปลง  กลับกัน ในหมู่เพื่อนร่วมงานและหัวหน้าของเขา กลับมีคนที่ได้เลื่อนขั้นเลื่อนตำแหน่งเพราะ Heizou อยู่มากมาย  พอ Kano Nana ผู้เป็นลูกพี่ลูกน้องของ Heizou ได้ยินเรื่องนี้เข้า ก็รีบมาหา Heizou เพื่อที่จะช่วยเขาเรียกร้องความเป็นธรรมทันที:  "ถึงแม้นายจะทำตัวแย่ยังไง แต่ความอยุติธรรมของกองปราบปรามยิ่งแย่ไปกว่าอีก"  "คราวนี้เป็นไงล่ะ ย่ำแย่มาเจอยอดแย่ กลายเป็นโคตรแย่ไปเลยมั้ยล่ะ เดี๋ยวฉันจะไปคุยกับพวกเขาให้รู้เรื่องเอง!"  เป็นเพราะรู้จักนิสัยของลูกพี่ลูกน้องคนนี้ดี และเพื่อหลีกเลี่ยงไม่ให้เธอไปก่อปัญหาอะไรเข้า Heizou ก็เลยเริ่มอธิบายเหตุผลให้เธอฟังด้วยความอดทน...  "พี่อย่าคิดว่ายศ Doushin มันเทียบกับพวกผู้ใหญ่ที่อยู่เบื้องบนไม่ได้สิ"  "ถ้าลองไปถามพวกที่อยู่ในเรือนจำของกองปราบปรามดูตอนนี้ พี่ลองเดาดูสิว่าจะมีสักกี่คนที่จำตำแหน่งของ Yoriki พวกนั้นได้?"  Heizou ยื่นมือออกไปข้างหนึ่ง แล้วแบมือออก ยื่นฝ่ามือไปทาง Kano Nana "อย่างมากสุดก็มีแค่เท่านี้แหละ"  Kano Nana ไม่รู้ว่าน้องชายคนนี้กำลังเล่นอะไรอยู่ เลยตอบออกไปทั้งที่ยังสงสัยอยู่: "ห้าคน?"  "แล้วคนที่สามารถบอกตำแหน่งของนักสืบอัจฉริยะอย่างฉันคนนี้ล่ะ?"  Heizou ยื่นมืออีกข้างหนึ่งออกไป และแบมือออกเหมือนเดิม ครั้งนี้เขาหันหลังมือไปตรงหน้าของ Kano Nana "อย่างน้อยสุดก็เท่านี้"  "ก็ห้าคนเหมือนเดิม? แล้วมันต่างกันตรงไหนล่ะ?"  Heizou หัวเราะออกมาทันที: "พี่ ฉันหมายถึงจำนวนของเส้นขนต่างหากเล่า!"  "คนร้ายที่สามารถบอกตำแหน่งของ Yoriki พวกนั้นได้น่ะ ก็เหมือนกับเส้นขนบนฝ่ามือนั่นแหละ ไม่มีเลยสักคน"  "แต่คนร้ายที่สามารถบอกชื่อและตำแหน่งของฉันได้น่ะ มีเยอะเหมือนเส้นขนบนหลังมือเชียวนะ!"  "ทั้ง ๆ ที่มีตำแหน่งเป็นถึงท่าน Yoriki แท้ ๆ แต่ชื่อเสียงกลับดังไม่เท่าฉันเลยด้วยซ้ำ แล้วฉันจะเอาตำแหน่งพวกนั้นมาทำไมล่ะ"  "ในทางกลับกัน การได้อยู่ในจุดที่ใกล้ชิดกับคดีอาชญากรรมมากที่สุด ถึงจะทำให้พวกชั่วร้ายเกรงกลัวชื่อเสียงของ 'Shikanoin Heizou' จริงมั้ยล่ะ? นั่นแหละคือเป้าหมายที่ฉันต้องทำให้สำเร็จ"  "ดังนั้นพี่วางใจเถอะ ฉันไม่เคย และจะไม่มีวันเบี่ยงเบนไปจากเส้นทางที่ตัวเองเดินเด็ดขาด!"
เรื่องราวของตัวละคร 5
ก็เหมือนกับที่ตัวของ Heizou เคยบอกเอาไว้ ผู้ที่มีชื่อเสียงโด่งดังที่สุดในเรือนจำของกองปราบปรามไม่ใช่ Yoriki ท่านไหน และไม่ใช่นายพลแห่งสำนัก Tenryou... แต่กลับเป็น Doushin ตัวเล็ก ๆ อย่าง "Shikanoin Heizou"  ในที่แห่งนี้ แม้กระทั่งชื่อเสียงของโชกุน Raiden เอง ก็คงด้อยกว่าเขาไปถึงสามส่วน  เพราะไม่ว่าจะเป็นโจรใหญ่หรือโจรเล็ก ก็ไม่มีใครถูกท่านโชกุน Raiden จับเข้าคุกทั้งนั้น แต่กลับไม่มีใครรอดพ้นไปจากมือของ "Shikanoin Heizou" ไปได้เลย  เรื่องราวได้เริ่มต้นขึ้นจากตรงนี้...  ในตอนแรกเริ่ม พวกคนร้ายต่างก็ชอบคุยโวโอ้อวดถึงวิธีการสุดล้ำในการลงมือก่อเหตุของตน และวิธีปั่นหัวพวกเจ้าหน้าที่ต่าง ๆ นานา ราวกับมันจะช่วยให้คนอื่นเคารพนับถือในตัวพวกเขายังไงอย่างนั้น  แต่ตอนที่ถูกถามว่าในเมื่อก่อเหตุด้วยวิธีฉลาดล้ำขนาดนั้น แล้วทำไมถึงยังโดนจับได้อีก พวกเขาก็ได้แต่กัดฟันแล้วโยนความผิดไปให้เจ้า "นักสืบ" ที่มาจับพวกตนคนนั้น  "ไม่ใช่ว่าพวกเราไม่พยายามสักหน่อย เป็นเพราะศัตรูเจ้าเล่ห์เกินไปต่างหาก!"  จากนั้นเป็นต้นมา ชื่อเสียงของ "นักสืบ" ก็เริ่มแพร่กระจายไปในเรือนจำ  และหลังจากนั้น ก็บังเอิญว่ามีอยู่ครั้งหนึ่งที่พวกคนร้ายได้พูดคุยแลกเปลี่ยนกัน ว่า "นักสืบ" ที่จับพวกตนมา ต่างก็เป็นคนคนเดียวกันที่ชื่อว่า "Shikanoin Heizou" และหลังจากนั้นสถานการณ์ก็เริ่มเปลี่ยนไป  หากนักสืบคนหนึ่งสามารถจับคนร้ายฝีมือดีได้ตั้งหลายคน ก็คงพิสูจน์ได้แล้วว่าเขาเป็นนักสืบที่มีฝีมือเก่งกาจ  ทันใดนั้น ภาพของคนคนหนึ่งก็ปรากฏขึ้นมาในหัวของทุก ๆ คนพร้อมกัน...  นั่นคือเทพเจ้าแห่งความเจ้าเล่ห์ที่ปลอมตัวมาในคราบมนุษย์ชัด ๆ ทั้งเด็ดขาดอันตราย มากด้วยอุบายและแผนการ สามารถมองทะลุจิตใจของทุกคนได้  หากเปลี่ยนเสื้อผ้าที่สวมใส่อยู่ เขาก็คงกลายเป็นคนร้ายที่สมบูรณ์แบบที่สุดในประวัติศาสตร์แน่!  ผู้ที่ไม่อยากกระทำความผิดอีกก็เลือกที่นิ่งเงียบไป ไม่ได้เข้าร่วมวงสนทนาอีก ส่วนพวกวายร้ายที่แม้ปากจะยังบ่นด้วยความไม่พอใจ แต่ในใจก็แอบสั่นไหวเต้นระรัว  "ยังไงก็อย่าไปเป็นศัตรูกับเขาเลยดีกว่า แล้วก็เลิกพูดจานินทากันได้แล้ว"  แม้แต่พวกหัวโจกที่ชอบแก่งแย่งชิงดีกัน พอได้พูดจาโอ้อวดต่อหน้านักสืบท่านนั้นไปรอบสองรอบแล้ว ก็ไม่มีใครกล้าเรียกชื่อของเขาออกมาตรง ๆ อีกเลย และเรียกเขาว่า "พายุหมุน" แทน  Doushin ผู้รับผิดชอบเฝ้าประตูที่ได้ยินคำเรียกที่แปลกใหม่นี้เข้า แต่ก็ไม่เข้าใจความหมายของมันได้ถามเหล่านักโทษว่า "พายุหมุน" หมายถึงอะไร  แล้วก็มีนักโทษแอบกระซิบตอบว่า: "ภัยธรรมชาติไงล่ะ! ภัยธรรมชาติของเหล่านักโทษน่ะ!"
เหรียญของแชมป์แห่งการประลอง
ในมุมมองของ Heizou นักสืบควรจะใช้สมองในการทำลายแนวรับของฝ่ายศัตรู  หากเอาแต่ใช้กำลังกำราบคนชั่วอยู่ตลอด ก็เหมือนเป็นการด้อยค่าความสามารถที่มี และด้วยความเชื่อแบบนี้ Heizou จึงมักหลีกเลี่ยงงานที่ต้องใช้กำลังอยู่เสมอ  ด้วยเหตุนี้ หลังจากเข้ามาที่กองปราบปรามแล้ว เพื่อนร่วมงานจึงคิดว่าเขาเป็นพวกอ่อนปวกเปียกที่ถนัดแต่งาน "ฝ่ายมันสมอง" อยู่พักใหญ่  ปรากฏว่าแทบจะทุกคนในกองปราบปรามกลับต้องพบกับความยากลำบากในการประลองที่จัดกันเองอย่างอิสระ  สิ่งที่เรียกว่าการประลองอิสระ ก็คือไม่จำกัดทั้งจำนวน ทั้งเทคนิค และอาวุธ ทำทุกวิถีทางเพื่อให้ฝ่ายตรงข้ามถอยลงจากเวทีไปได้ห้าสิบก้าวก็ถือว่าเป็นผู้ชนะ  และ "ฝ่ายมันสมอง" อย่าง Heizou ก็ทำให้ทุกคนต้องประหลาดใจ เขาไม่เพียงแต่ไม่ใช้วิชั่น แม้กระทั่งอาวุธก็ยังไม่เตรียมมา ใช้เพียงมือเปล่าเท่านั้นในการผ่านเข้ารอบชิงชนะเลิศ  ในเวทีของรอบชิงชนะเลิศ ผู้นำกองทัพอย่าง Kujou Sara ที่ได้ข่าวและมาสังเกตการณ์การแข่งขันนั้น ได้ประเมินผลของการแข่งขันเอาไว้ตั้งแต่ยังไม่เริ่มต้นการแข่งว่า  "Doushin Shikanoin เคลื่อนไหวแผ่วเบาราวนกนางแอ่น หมัดทั้งสองสามารถต้านทานอาวุธทางการทหารได้ หากต่อสู้ระยะประชิดคงยากจะรับมือ หากไม่ถนัดธนูและหน้าไม้คงไม่อาจเอาชนะได้"  แล้วผลก็เป็นไปอย่างที่ว่าเอาไว้จริง ๆ คู่ต่อสู้ของ Heizou ได้ยอมรับความพ่ายแพ้หลังจากถูกหมัดตรงเข้าไปติดต่อกันสิบเจ็ดหมัด ส่วนผู้เดียวที่ทำผลงานได้ก็คือคนที่ใช้ดาบใหญ่ในมือฟันเส้นผมของ Heizou ขาดไปหนึ่งเส้น  แต่ในตอนที่ทุกคนคิดว่าตำแหน่งแชมป์กำลังจะตกอยู่ในมือของ Heizou นั้นเอง ผู้นำกองทัพอย่าง Kujou Sara ก็ก้าวเข้าสู่เวทีประลอง หยิบธนูไม้ขึ้นมา และเชิญ Heizou ให้เข้าร่วมการต่อสู้ด้วย  เสียงเซ็งแซ่ดังขึ้นทั่วบริเวณ! จุดประสงค์ของลานประลองอิสระก็คือการพัฒนาฝีมือของนักสู้ ดังนั้นผู้เข้าร่วมส่วนใหญ่จึงมักจะเป็น Doushin ระดับล่าง ไม่ว่าใครก็คิดไม่ถึงว่าผู้นำกองทัพอย่าง Kujou Sara จะก้าวเข้าสู่เวทีด้วยตัวเองเช่นนี้  Heizou หรี่ตาและมองไปยัง Kujou Sara เดิมทีที่เขามาเข้าร่วมการแข่งขัน ก็เพื่อประเมินฝีมือของตนเอง และเตรียมพร้อมสำหรับรับมือกับพวกสถานการณ์ร้ายแรงที่พึ่งมันสมองจัดการไม่ได้เพียงเท่านั้น  แต่ในเวลานี้ เมื่อต้องเผชิญหน้ากับผู้นำกองทัพ จิตวิญญาณแห่งการต่อสู้ของเด็กหนุ่มก็แล่นเข้าสู่สมอง เขาตอบรับการท้าประลอง บรรยากาศในพื้นที่เริ่มร้อนระอุ และสีหน้าของทุกคนก็เริ่มแดงเดือดขึ้นมา  "สุดยอดไปเลย! รุ่นพี่ Heizou!" Doushin Uesugi ร้องตะโกนอยู่บนอัฒจันทร์ และ Yoriki Owada ที่อยู่ข้างตัวเขาเองก็กำลังกำหมัดอย่างเงียบ ๆ  หลังจากเตรียมการต่อสู้ไปได้สักพัก ทั้งสองฝ่ายก็ก้าวเข้าสู่ลานประลอง กติกาได้ต่างออกไปจากก่อนหน้านี้เล็กน้อย ทั้งสองฝ่ายจะไม่มีการใช้วิชั่น ห้าสิบก้าวภายในเวที หากธนูของ Sara หรือหมัดของ Heizou สัมผัสถูกร่างกายของฝ่ายตรงข้ามก่อนก็คือว่าเป็นผู้ชนะ  ท่ามกลางบรรยากาศที่คุกรุ่นและการต่อสู้ที่กำลังจะเริ่มขึ้น แต่ในการประลองที่มีอันตรายอยู่ทุกย่างก้าวนั้น การต่อสู้กลับจบลงด้วยธนูเพียงดอกเดียวเท่านั้น  สิ่งที่มองเห็นมีเพียง Sara ที่ยังอยู่ในท่าเตรียมยิงธนู ห่างออกไปห้าสิบก้าว มือขวาของ Heizou ยกเป็นแนวนอนอยู่หน้าลำตัว ในมือกำลูกธนูเอาไว้แน่น ปลายศรธนูอยู่ห่างจากอกเขาเพียงสองนิ้ว และกำลังสั่นระริกราวกับงูที่กำลังขู่ฟ่อ  "ช่างเป็นธนูที่เร็วเหลือเกิน ฉันแพ้แล้วล่ะ" Heizou หัวเราะออกมาและโยนธนูที่อยู่ในมือทิ้งไปอีกทาง "หลบไม่ทัน ก็เลยต้องใช้มือรับลูกธนูของท่านแทน"  "ฉันชนะด้วยกติกาเท่านั้น สามารถรับลูกธนูของฉันด้วยมือเปล่าแบบนี้ น้อยครั้งนักจะได้พบเจอ หากเป็นการต่อสู้จริง ชัยชนะคงยากจะคาดเดา"  แววตาของ Kujou Sara เป็นประกายและน้ำเสียงก็แฝงไปด้วยความชื่นชม  "Doushin Shikanoin คุณเพียบพร้อมทั้งบู๊และบุ๋น หากภายหน้ายอมเคารพกฎระเบียบสักหน่อย ต้องสร้างผลงานยิ่งใหญ่ได้แน่"  ...  ครึ่งเดือนต่อมา เหรียญของแชมป์แห่งการประลองที่ทำขึ้นพิเศษโดยศูนย์บัญชาการสำนัก Tenryou ก็ถูกส่งไปยังศาลเจ้า Grand Narukami พร้อมกับจดหมายฉบับหนึ่ง...  "ท่านพี่ นี่คือความสำเร็จเล็ก ๆ น้อย ๆ ถ้ามีเวลาว่างก็ช่วยนำมันกลับไปให้ตาแก่ที่บ้านดูหน่อยนะ อย่างน้อยก็ถือว่าไม่ได้ทรยศต่อคำสอนของเขาล่ะนะ"
วิชั่น
น้อยครั้งมากที่ Heizou จะพูดถึงเรื่องในวัยเด็กของเขา เพราะนั่นไม่ใช่อดีตที่น่าจดจำสักเท่าไหร่  เขาเกิดในหมู่บ้านที่อยู่ห่างไกลของ Inazuma บรรพบุรุษถือได้ว่าเป็นคนมีชื่อเสียงประจำท้องถิ่น ส่วนพ่อเป็นนักสู้ประลองที่พอจะมีชื่อเสียงอยู่บ้าง  แต่ก็เช่นเดียวกับเด็กดื้อรั้นทั่วไปบนโลกนี้ ด้านหนึ่งเขาต้องเรียนรู้ศิลปะการต่อสู้จากผู้เป็นพ่อ อีกด้านหนึ่งก็อยากจะหนีไปจากชีวิตที่ลูกต้องเจริญตามรอยพ่อเช่นนี้  จนกระทั่งตอนที่งานเทศกาลงานหนึ่งมาถึง เขาก็ได้รู้จักกับเพื่อนคนหนึ่งที่มาจากตระกูลพ่อค้า  ผู้เป็นเพื่อนนั้นเฉลียวฉลาด มักจะนำของเล่นแปลกใหม่มามอบให้ Heizou อยู่เสมอ แถมยังบอกด้วยว่าตนตั้งใจหยิบออกมาจากโกดังของที่บ้านโดยเฉพาะ  มีทั้งหนังสือจาก Sumeru ของเล่นประหลาดจาก Fontaine และอีกมากมาย... สิ่งเหล่านี้ช่วยปลอบประโลมชีวิตที่แสนแห้งเหี่ยวของ Heizou ได้ไม่น้อยเลย  เมื่ออายุเพิ่มขึ้น ความสัมพันธ์ของทั้งสองคนก็ยิ่งแน่นแฟ้นยิ่งขึ้น แต่ Heizou ก็เริ่มสัมผัสได้ถึงปัญหาบางอย่าง...  เสื้อผ้าของเด็กคนนั้นมักจะสกปรกมอมแมม และผมเผ้าก็ยุ่งเหยิงอยู่เสมอ ไม่ว่าจะดูยังไงก็ไม่เหมือนคนที่เกิดมาในตระกูลพ่อค้าที่ร่ำรวยเลยสักนิด  เขาจึงตัดสินใจที่จะเปิดใจกับเพื่อนสนิท และพูดคุยกันเหมือนอย่างที่พวกผู้ใหญ่เขาทำกัน  แต่คิดไม่ถึงเลยว่า เพื่อนของเขาจะยอมรับออกมาตรง ๆ ว่าตัวเองนั้นโกหก Heizou และยอมรับว่าของขวัญทั้งหมดที่ให้กับ Heizou เขาได้ขโมยมาจากสมาคมการค้า  เขาสารภาพกระทั่งว่าครั้งแรกที่พบกันในงานเทศกาล เขาก็คิดจะขโมยของมีค่าจากตัวของ Heizou แต่คิดไม่ถึงว่าสุดท้ายแล้วจะได้กลายเป็นเพื่อนสนิทกัน  เขาพูดออกมาอย่างหมดเปลือก และยังหัวเราะไปด้วยราวกับมันเป็นเรื่องตลก  Heizou รู้สึกโกรธมาก แต่กลับไม่รู้ว่าโกรธเพราะถูกเพื่อนสนิทหลอก หรือโกรธเพราะแท้จริงแล้วเพื่อนสนิทของเขานั้นเป็นโจรขโมยของกันแน่  เขาด่าเพื่อนไปยกใหญ่: "ฉันจะไม่เล่นกับนายอีกแล้ว!"  จากนั้นก็กลับไปด้วยความโมโห เขาโยนของเล่นที่ได้รับมาทิ้งทีละชิ้น ทิ้งไปทิ้งมา จนท้ายที่สุดก็เหลือเพียงก้อนหินสีเขียวก้อนหนึ่ง  นั่นคือ "สมบัติ" ที่ Heizou กับเพื่อนสนิทเก็บมาจากลำธารด้วยกัน เป็นหินหนึ่งคู่ที่แบ่งกันได้คนละก้อนพอดี นี่ไม่ใช่ของสกปรก และไม่แน่ว่ามันอาจจะสะอาดกว่าความสัมพันธ์ของทั้งคู่อีกก็เป็นได้  Heizou จ้องมองหินก้อนนั้นอยู่นาน แต่ในที่สุดก็ตัดสินใจโยนมันออกไปนอกหน้าต่าง แต่ดันไม่ระวังโยนไปโดนกำแพงห้องจนมันเด้งกระดอนกลับมาและกลิ้งหลุน ๆ ลงไปใต้เตียง  Heizou โมโหสุดขีด รู้สึกว่ากระทั่งสวรรค์ก็ยังไม่เข้าข้างตนเลย ยิ่งคิดก็ยิ่งหดหู่ สุดท้ายเขาจึงตัดสินใจนอนราบลงกับพื้น และนอนนิ่งไม่ไหวติงราวกับกบที่ถูกเจาะรูบนท้อง  เขามองดูเพดานห้องด้วยจิตใจอันห่อเหี่ยว และคิดในใจว่า สักวันเขาจะลืมเรื่องราวเลวร้ายเหล่านี้ให้หมด แต่ทุกสิ่งบนโลกก็ล้วนเป็นเช่นนี้เสมอ ยิ่งเป็นเรื่องที่อยากลืมเท่าไหร่ ก็จะยิ่งจดจำได้เด่นชัดเท่านั้น  หนึ่งปีหลังจากนั้น งานเทศกาลที่เคยได้พบกับเพื่อนสนิทก็ได้หวนกลับมาอีกครั้ง ไม่รู้เพราะเหตุใด Heizou ได้ก้มลงไปหยิบหินก้อนนั้นออกมาจากใต้เตียง แล้วนำมันไปยังงานเทศกาล  เขาไม่รู้ว่าตัวเองกำลังคาดหวังอะไรอยู่ แต่ก็ดูเหมือนว่าโชคชะตาจะตอบรับความคาดหวังของเขา เพียงแต่มันได้กลับมาในรูปแบบที่เขาคาดไม่ถึงเท่านั้นเอง  ที่งานเทศกาล Heizou ได้พบกับเพื่อนสนิทคนนั้นอีกครั้ง ขณะนั้นเพื่อนสนิทกำลังล้มพับอยู่ริมถนน เลือดท่วมไปทั่วร่าง พร้อมเสียงกรีดร้องจากฝูงชนโดยรอบ  ก่อนหน้านั้นไม่นาน เพื่อนสนิทได้มีเรื่องกับนักเลงที่คิดจะมาขโมยกระเป๋าเงินของเขา แล้วก็ถูกนักเลงที่กำลังตื่นตระหนกควักมีดออกมาแทงที่กลางอก  Heizou รีบวิ่งเข้าไปดูอาการของเพื่อนสนิททันที ก้อนหินที่อยู่ในมือเขากลิ้งตกไปที่ข้างทาง พอเพื่อนสนิทได้เห็นหินก้อนนั้น แววตาก็เป็นประกายขึ้นมาทันที  "Heizou... นายมาเพื่อเจอฉันงั้นเหรอ?"  Heizou ใช้มือปิดแผลบนอกของเพื่อนไว้แน่น แต่เลือดก็ยังไหลออกมาจากหว่างนิ้วไม่ยอมหยุด เขารู้สึกได้ว่าตัวเองเริ่มโกรธขึ้นมาอีกครั้ง และโกรธยิ่งกว่าเมื่อหนึ่งปีก่อนเสียอีก เขาตะคอกใส่เพื่อนสนิทว่า:  "เจ้าบ้า หยุดพูดมาก! หยุดพูดเดี๋ยวนี้นะ!"  เพื่อนสนิทส่ายหน้า และพยายามเปิดกระเป๋าเงินใบนั้นที่เขาปกป้องมันไว้ด้วยชีวิต ด้านในนั้นไม่มี Mora เลยแม้แต่เหรียญเดียว มีเพียงก้อนหินสีเขียวที่เป็นของเขาเท่านั้น  เขาเค้นแรงเฮือกสุดท้าย ยื่นมันไปตรงหน้าของ Heizou คลี่รอยยิ้มที่มีแต่เลือดเต็มปาก เป็นรอยยิ้มที่สดใสยิ่งกว่าตอนที่แยกจากกันในครั้งก่อน  "ฉันเอง... ฉันก็มาเพื่อเจอนายเหมือนกันนะ"  ...  Heizou จำไม่ได้แล้วว่าตัวเองกลับมาถึงบ้านได้ยังไง สมองเขาว่างเปล่าไปหมดแล้ว นอกจากความโกรธ ก็เหลือเพียงความสะอิดสะเอียนเท่านั้น  แต่ในเสี้ยววินาทีนั้น เขาก็เกิดเซนส์อย่างหนึ่งขึ้นมา เขารู้สึกว่าตัวเองนั้นเป็นศัตรูกับบางสิ่งบางอย่างมาตั้งแต่กำเนิด เจ้าสิ่งนั้นทำให้เขาโกรธเคือง และสะอิดสะเอียน  มันคือความหลอกลวงที่ซ่อนอยู่ในมิตรภาพ เป็นสิ่งที่ทำให้ชีวิตต้องพบกับจุดจบ มันก็คือความชั่วร้าย  ...แต่มันไม่ใช่การหลอกลวงของเพื่อนสนิท ไม่ใช่ความผิดจากการลักขโมย และไม่ใช่อาชญากรรมที่เกิดจากโจร แต่เป็นสิ่งที่เป็นนามธรรม และเลวร้ายยิ่งกว่า  นั่นคือจุดศูนย์รวมของความชั่วร้ายทั้งหมดที่ล่องลอยอยู่ในโลกนี้ เป็นเหมือนเงามืดขนาดใหญ่ที่ปกคลุมท้องฟ้า อยู่บนเบื้องสูง ทอดมองมายังความสวยงามที่อยู่เบื้องล่างด้วยแววตาเย็นยะเยือก จากนั้นก็คิดหาวิธีทำให้มันล่มสลาย  เช้าตรู่ของอีกหนึ่งเดือนต่อมา Heizou ทิ้งจดหมายบอกลาฉบับหนึ่งเอาไว้ และแอบหนีออกจากบ้านไปอย่างเงียบ ๆ เขาตามหาศัตรูของตัวเองพบแล้ว และเขากำลังก้าวสู่เส้นทางในการต่อสู้กับศัตรู  สิ่งที่ร่วมทางไปกับเขาก็คือหินสีเขียวก้อนหนึ่ง แต่ครั้งนี้มันไม่ใช่ก้อนหินที่แสดงถึงมิตรภาพของเพื่อนสนิทอีกต่อไป แต่เป็นวิชั่นที่เปี่ยมไปด้วยความมุ่งมั่น
