ข้อมูลตัวละคร
"Dori Sangemah Bay เจ้าของวัง Alcazarzaray สุดยอดแม่ค้าผู้ยิ่งใหญ่ที่มีทุกสิ่งทุกอย่างให้เลือกจับจ่าย!"  พอได้รับนามบัตรของ Dori สิ่งแรกที่พุ่งเข้าปะทะสายตาคือคำโฆษณาที่แสนยิ่งใหญ่นี้  อันที่จริง Dori เป็นแม่ค้าที่มีความพิเศษมากที่สุดในบรรดาพ่อค้าแม่ขายของ Sumeru  เธอร่ำรวย มั่งคั่ง นั่งนอนบนกอง Mora แต่ก็ยังไม่หยุดที่จะหา Mora อย่างกระตือรือร้น  เธอมีกองคาราวานที่มีชื่อเสียงหลายแห่งที่อยู่ภายใต้การควบคุมของเธอ แต่ตัว Dori ก็ยังออกตระเวนค้าขายสมบัติที่แสนน่ารักของเธอในทุกที่ของ Sumeru อยู่ดี  ทั้งนี้ของที่เธอขายยังมีแต่สิ่งที่ทำให้ผู้คนตื่นตาตื่นใจ: กระเป๋าเดินทางสุดพิเศษ, เครื่องเป่าลมร้อนภาคสนาม, เครื่องปาหิมะอัตโนมัติเต็มสูบ... ขอแค่มี Mora อะไรก็สามารถหาซื้อได้จากเธอ
เรื่องราวของตัวละคร 1
"อุ๊ยแหม ๆ คุณลูกค้าจะไปทะเลทรายงั้นเหรอ? ทางฉันมีของดีอยู่นะ"  "ในป่าฝนทั้งแฉะชื้น มีงูพิษ และสัตว์ร้ายอยู่ในนั้นมากมาย ถ้าไม่เตรียมตัวให้ดีจะแย่เอานะ มามะ ๆ พกเจ้านี่ไปด้วยสิ ถ้าซื้อตอนนี้ลดราคาทันที 20% เลยนะ!"  "รอก่อนคุณลูกค้า คุณคงไม่เดินผ่านเส้นทางนี้ไปหรอกใช่มั้ย? หนทางข้างหน้ามีแต่สัตว์ร้ายอันตรายเยอะมากนะ ถ้าไงก็ซื้ออาวุธป้องกันตัวที่ร้านฉันไปด้วยสิ"  "อยากจะไป Akhtamun Ruin งั้นเหรอ? คุณถามได้ถูกคนแล้ว อย่างแรกที่คุณต้องมีก็คืออุปกรณ์รับน้ำ แหม บังเอิญซะจริงที่ฉันสามารถจัดหาให้ได้"  มีเรื่องเล่าในหมู่นักเดินทางของ Sumeru  ที่ว่ากันว่า หากได้ย่างเท้าเข้าไปยังสถานที่อันตราย จะมีโอกาสได้พบร่างเล็ก ๆ ที่ยืนรออยู่นานแล้ว  ไม่ว่าจะบนเขาสูงชัน, ทะเลทรายที่แห้งแล้ง, ป่าดงดิบที่มืดชื้น หรือดินแดนที่ไม่มีมนุษย์อาศัยอยู่ที่เต็มไปด้วยสัตว์ร้าย ก็สามารถเห็นใบหน้าที่เปื้อนไปด้วยรอยยิ้มของเธอได้  ตามที่เล่าลือกันมา เธอมักจะพกสมบัติวิเศษต่าง ๆ ไว้กับตัว ซึ่งมันจะช่วยให้นักเดินทางรอดพ้นความยากลำบากที่เจอในตอนนั้นไปได้  แน่นอนว่า ราคาที่ต้องจ่ายนั้นไม่ใช่ถูก ๆ เลย  "ความช่วยเหลือที่มาในยามที่สิ้นหวัง" กับ "แค่อึดใจเดียวก็สูญเสีย Mora ไปก้อนใหญ่" ช่างเป็นสองขั้วอารมณ์ที่แตกต่างกันซะเหลือเกิน บ่อยครั้งที่มันทำให้นักเดินทางรู้สึกทั้งรักทั้งชัง  แต่ Dori ก็ปล่อยเบลอการแสดงทางสีหน้าที่ซับซ้อนยุ่งเหยิงของพวกเขา เอา Mora ที่เธอได้ใส่ลงไปในกระเป๋าเงินที่โป่งพองของเธอ และจากไปพร้อมรอยยิ้ม  "ขอบคุณที่อุดหนุนน้า ฮิฮิ"
เรื่องราวของตัวละคร 2
เมื่อมองจากมุมมองบุคคลภายนอก ธุรกิจของ Dori ดูเหมือนจะเฟื่องฟูรุ่งเรือง แต่ตัว Dori นั้นรู้ดีว่าตัวเองพบเจอปัญหาคอขวดมาเยอะแยะมากมายขนาดที่คนรอบข้างนึกไม่ถึง  จะมีช่วงเวลาหนึ่งที่มีคำสั่งซื้อจากทั่วทุกมุมของ Sumeru ถูกส่งมาที่ Dori อย่างต่อเนื่อง แต่ Dori กลับไม่สามารถส่งสินค้าจำนวนมากขนาดนั้นได้ตรงตามเวลา  เนื่องจากปริมาณการขนส่งสินค้าของถนนการค้าหลายแห่งมีรอบการวิ่งที่จำกัด การขนส่งสินค้าปริมาณเยอะเช่นนี้จึงเป็นเรื่องยาก  สมาชิกของกองคาราวานพยายามแนะนำให้ Dori ปฏิเสธคำสั่งซื้อบางส่วน เพื่อที่จะอาศัยช่องทางธุรกิจที่มีอยู่รักษารายได้ที่มั่นคงเอาไว้ จากนั้นเมื่อเวลาผ่านไป ความมั่งคั่งที่สุดก็ไม่ใช่ปัญหาอีกต่อไป  แต่ Dori กลับเลือกวิธีที่เสี่ยงมาก: เธอรับคำสั่งซื้อพลางร่วมมือกับภาควิชาเทคโนโลยี เพื่อเปิดเส้นทางธุรกิจใหม่ในพื้นที่ที่อันตราย  เธอเปิดเส้นทางการค้าใหม่เหล่านี้ให้แก่กองคาราวานโดยรอบ และใช้สิ่งนี้เพื่อสร้างสมาคมการค้าขึ้นและรวบรวมทรัพยากร จนในที่สุดก็สามารถทลายปัญหาคอขวดที่มีอยู่แต่เดิมได้  จวบจนตอนนี้ เส้นทางการค้าที่ Dori เปิดขึ้นมาใหม่ ก็สามารถเห็นได้ทั่วเมือง Sumeru และชื่อเสียงของ "นายท่าน Sangemah Bay" ก็โด่งดังขึ้นเรื่อย ๆ  อีกสิ่งหนึ่งที่ถูกผู้คนพูดถึงกัน ก็คือคำพูดหนึ่งที่ Dori ได้กล่าวกับสมาชิกกองคาราวานไว้ในตอนแรกเริ่ม:  "ฉันจะไม่ยกเลิกคำสั่งซื้อใดก็ตาม นั่นมันเป็นสิ่งที่เห็ดโง่เท่านั้นที่จะทำ"  "ฉันจะต้องได้ Mora ทั้งหมดเท่าที่จะหาได้ ถ้าจะถามว่าทำไม ก็เพราะ Mora มันอยู่ที่นั่นน่ะสิ"
เรื่องราวของตัวละคร 3
Dori เคยมีอาการนอนไม่หลับอย่างรุนแรง ในตอนกลางคืนไม่รู้ว่าด้วยเหตุผลอะไรเธอมันจะนอนไม่หลับอยู่เสมอ พอวันรุ่งขึ้นก็ไปที่สมาคมการค้าด้วยขอบตาที่ดำคล้ำ  แม้แต่แพทย์ที่เก่งที่สุดก็ยังวินิจฉัยหาสาเหตุไม่ได้ ดังนั้นธูปหอมสงบใจจึงถูกจุดขึ้นทีละอัน ๆ ไม่เพียงแต่ไม่ช่วยให้ง่วงนอนเท่านั้น มันยังทำให้ Dori สำลักควันด้วย  ตอนนั้นเอง มีแพทย์ท่านหนึ่งที่ผ่านมาได้บอกกับ Dori ไว้ว่า:  "ได้ยินมาว่า มีคนเคยเอานาฬิกาทรายวางไว้ที่ข้างหัวเตียง นอนฟังเสียงเม็ดทรายที่ไหลลงมาจนหลับไป"  Dori พยายามอยู่สองสามวันแต่ก็ไม่ประสบผลสำเร็จ แต่ทันใดนั้นเองเธอก็เกิดความคิดอะไรบางอย่างขึ้น จึงได้ให้คนมาสร้างนาฬิกาทรายขนาดใหญ่ขึ้น  แต่สิ่งที่อยู่ภายในนาฬิกากลับไม่ใช่เม็ดทราย แต่เป็น Mora ที่แวววับ  ตอนกลางคืน Dori นอนฟังเสียง Mora กระทบกันดังกรุ๊งกริ๊งจนผล็อยหลับไปอย่างมีความสุข  ตั้งแต่นั้นเป็นต้นมา Dori ก็ถือว่าค่อนข้างมีประสบการณ์กับเรื่องเล็กขี้ปะติ๋วอย่าง "การรับมือกับอาการนอนไม่หลับ":  "เคล็ดลับในการนอนหลับให้เพียงพอ คือการทำให้ตัวเองอยู่ในภาวะที่รู้สึกสบายใจ"
เรื่องราวของตัวละคร 4
รักใครแล้วต้องใส่ใจเรื่องของคนนั้น นอกจาก Mora แล้ว Dori ยังสนใจ "พวกที่สามารถนำ Mora มาให้ได้" เป็นอย่างมากด้วย  ตัวอย่างเช่น คาราวานของเธออาศัย Sumpter Beast ในการขนส่งสินค้าเป็นหลัก เพราะงั้น Dori จึงได้สร้าง "สวนสนุก" สำหรับ Sumpter Beast ให้พวกมันได้วิ่งไปรอบ ๆ ผ่อนคลายพักผ่อนอย่างอิสรเสรี  เธอจะเลือกอาหารชั้นดีสำหรับเหล่า Sumpter Beast และตรวจสอบให้แน่ใจว่ามีความสมดุลทางโภชนาการ เพื่อสุขภาพที่แข็งแรง และรูปลักษณ์ที่สวยงามของพวกมัน  แน่นอนว่าในฐานะนักค้าขายที่เฉลียวฉลาด เธอไม่มีทางพลาดโอกาสทางธุรกิจใด ๆ ก็ตาม  เมื่อ Sumpter Beast ต่างสายพันธุ์มาอยู่เล่นรวมกัน ทำให้สวนดูน่าสนใจทีเดียว Dori ใช้โอกาสนี้ดึงดูดนักท่องเที่ยวให้มาเยี่ยมชม และถอนทุนคืนด้วยการขายตั๋วเข้าชม, ขายอาหารเครื่องดื่ม และของที่ระลึกได้อย่างรวดเร็ว  แต่ความรักที่เธอมีต่อ Sumpter Beast ไม่ใช่เรื่องโกหก แต่การใช้มันหากำไรเล็ก ๆ น้อย ๆ ก็เป็นเรื่องจริงเช่นกัน  บางทีญินในตะเกียงของ Dori อาจจะรู้เรื่องนี้ดีกว่าใคร ๆ มันถูก Dori หลอกล่อให้เข้าไปในตะเกียง แต่ตั้งแต่ตอนนั้น จวบจนถึงตอนนี้มันก็ไม่เคยจากไปไหน  ทุกครั้งที่มีการต่อสู้ Dori จะเรียกมันมา หลังจากที่การต่อสู้สิ้นสุดลง Dori จะเติมเต็มความปรารถนาของมัน  บางครั้งญินเองก็เคยคิดว่า บางทีเรื่องเล่าในตำนานอาจจะเป็นหนังคนละม้วนก็ได้...  อันที่จริงแล้วในตะเกียงมีนักสู้ที่แข็งแกร่งอยู่ตนหนึ่ง ส่วนผู้ถือครองตะเกียงต่างหากที่เป็นดั่งภูตผู้เติมเต็มความปรารถนาต่าง ๆ ได้
เรื่องราวของตัวละคร 5
ไม่มีใครรู้ว่า Dori พบกับ Alice ได้ยังไง แต่พวกเขาเป็นหุ้นส่วนทางธุรกิจที่สามารถทำให้พ่อค้าทุกคนอิจฉาได้  Alice เดินทางไปทั่วโลก และไม่ได้หยุดอยู่แค่ที่ Sumeru แต่ทุกครั้ง เธอมักจะให้คนส่งสิ่งประดิษฐ์ใหม่ของเธอไปให้ Dori เสมอ  และ Dori ก็จะหาวิธีส่ง Mora ไปให้ถึงมือ Alice หลังการซื้อขายเสมอ  มีบางครั้งที่ Alice จะส่งจดหมายบอก Dori ว่าช่วงนั้น ๆ เธอตกอยู่ในอันตราย ขอฝาก Mora ไว้ที่ Dori ก่อน  แต่ถึงอย่างนั้น Dori ก็ยืนกรานที่จะให้คนเอา Mora ไปไว้ในที่ปลอดภัยที่อยู่ใกล้ Alice เพื่อให้แน่ใจว่า Alice จะได้รับ Mora โดยเร็วที่สุด  ค่าแรง, ค่าขนส่ง, ค่าประกัน... รวมค่าใช้จ่ายทั้งหมดทั้งมวล ก็เป็นจำนวนเงินที่ไม่ใช่น้อย ๆ เลย แต่ Dori ก็ไม่ได้ขี้งก และจะชำระเงินค่าใช้จ่ายล่วงหน้าเสมอ  "Dori ผู้เปี่ยมคุณธรรม ไม่เคยผิดนัดชำระเงิน"  "นอกจากนี้ ค่าใช้จ่ายของคุณ Alice ก็ไม่ใช่น้อย ๆ อย่างน้อยต้องรับประกันว่า Alice จะมีเงินใช้ตลอดเวลา"  Dori มักจะพูดคำนี้บ่อย ๆ ถึงแม้จะเกิดปัญหาแต่ก็ต้องตรวจสอบซ้ำแล้วซ้ำเล่าว่า Mora ถูกส่งไปถึงหรือไม่  แม้ว่า Alice จะไม่ใช่ผู้จัดหาสินค้าเพียงรายเดียวของ Dori แต่ Dori ก็ยังคงมองว่าเรื่องนี้เป็นสิ่งสำคัญ  บางทีในใจของ Dori ยังคงจำคำสัญญาที่มีให้กันไว้ในวันที่พวกเขาได้พบกัน  "เธอต้องการมี Mora มากมายมหาศาลนับไม่ถ้วนใช่มั้ย? ได้สิ ฉันสามารถจัดหาไอเทมวิเศษให้เธอได้นะ ส่วนจะขายเท่าไหร่ ก็เรื่องของเธอแล้วล่ะ"  "ไว้ใจได้เลย ฉันจะขายมันในราคาที่สูงเพื่อแลกเปลี่ยนเป็น Mora จำนวนมากมาย และจะส่ง Mora ส่วนแบ่งให้ถึงมือคุณ Alice โดยเร็วที่สุด... ฉันจะเป็นหุ้นส่วนที่ดีที่สุดของคุณเอง"
กล่องดนตรี Mora
เพื่อที่จะได้ฟังเสียงอันไพเราะของ Mora ได้มีคุณภาพยิ่งขึ้น Dori ได้ทำ "กล่องดนตรี Mora" ขึ้นมาด้วยมือของตัวเอง  บนกล่องมีช่องอยู่ช่องหนึ่ง ขนาดเพียงพอให้หยอด Mora ลงไปได้  เมื่อหยอด Mora ลงไปในกล่องดนตรีแล้ว Mora จะไหลไปตามเส้นทางกลไกที่ซับซ้อนในกล่องดนตรี เกิดเป็นเสียงกระทบกันแผ่วเบางดงามออกมา  เสียงกระทบที่ดังขึ้นหลอมรวมจนกลายเป็นบทเพลงอันไพเราะ และ Dori ก็จะเริ่มเต้นรำเพียงลำพังอยู่ภายในวัง Alcazarzaray ที่ว่างเปล่า  "Mora Mora Mora เปล่งประกายวิบวับ"  "Mora Mora Mora มีมากมายนับไม่ถ้วน"  "Mora ที่งดงาม ก็คือ Mora ของฉัน"  "Mora ของคนอื่น รีบมาที่บ้านฉันเร็ว"  ทั้ง ๆ ที่เป็นบทเพลงที่คุ้นเคย แต่ฟังกี่ร้อยครั้งก็ไม่เบื่อเลย  ในตอนจบของเพลง Dori ก็โค้งคำนับให้ผู้ฟังที่ไม่มีอยู่จริง  ประจวบเหมาะกับช่วงที่ Mora เหรียญสุดท้ายตกลงไปที่ด้านล่างของกล่องดนตรี ทำให้เกิดเสียงกริ๊งครั้งสุดท้ายขึ้นเมื่อมันตกลงบนกองภูเขา Mora  เมื่อเสียง "กริ๊ง" ดังกังวานขึ้น ทุกอย่างก็สิ้นสุดลงอย่างสมบูรณ์แบบ  แต่ถึงอย่างนั้น Dori ก็เลือกที่จะโยน Mora อีกเหรียญลงในกล่องดนตรีต่อเสมอ
วิชั่น
เด็กผู้หญิงสองคนที่มีวัยไล่เลี่ยกัน เดินกุมมือฮัมเพลงเสียงเพี้ยน ๆ ก้าวผ่านกาลเวลาอันแสนไร้เดียงสาเคียงข้างกัน  เด็กหญิงทั้งสองเด็ดดอกไม้ในฤดูใบไม้ผลิขึ้นมาทัดหูของอีกฝ่าย เดินเหยียบย่างบนสายน้ำ ข้ามลำธารด้วยเท้าเปล่าในฤดูร้อน  ไถลตัวไปตามเนินทรายสีทองด้วยกันในฤดูใบไม้ร่วง ซุกตัวอ่านหนังสือเล่มเดียวกันท่ามกลางแสงแดดยามกลางวันในฤดูหนาว  เวลาที่ดูเหมือนจะยาวนาน และไม่มีวันสิ้นสุด  จวบจนพี่สาวเริ่มไอเป็นเลือดออกมาไม่หยุด ในบ้านจึงรายล้อมไปด้วยผู้ใหญ่แปลกหน้ามากมาย  พวกเขาอธิบายถึงอาการป่วยที่ยากจะเข้าใจให้คนรอบข้างฟังด้วยน้ำเสียงที่จริงจัง จากนั้นก็มองไปรอบ ๆ ห้องพลางส่ายหัวและถอนหายใจออกมา  น้องสาวที่ไม่รู้ว่าเกิดอะไรขึ้นก็มาเยี่ยมพี่สาวทุกวัน ซึ่งผู้เป็นพี่สาวก็มักจะมีสีหน้าที่ยิ้มแย้มแจ่มใสอยู่เสมอ:  "พี่ไม่เป็นอะไร พักผ่อนสักหน่อยก็หายแล้ว"  เมื่อน้องสาวผู้ไร้เดียงสามองพี่สาวที่แย้มยิ้ม ดวงตาที่แสนบริสุทธิ์ก็ทอประกายความคาดหวังออกมา และเริ่มจินตนาการว่าวันพรุ่งนี้จะได้ไปเดินเล่นด้วยกัน  จนกระทั่งวันหนึ่ง จู่ ๆ พี่สาวที่กำลังเล่าเรื่องอยู่นั้น ก็ยกมือขึ้นมากุมอกเอาไว้แน่น  ร่างผอมบางของเธอล้มลงบนเตียง น้องสาวที่เอื้อมมือไปกอดพี่สาวเอาไว้นั้น พบว่าร่างกายของผู้เป็นพี่สาวช่างเบาหวิว  ...ราวกับขนนกที่ล่องลอยออกไปอย่างช้า ๆ ล่องลอยออกไปไกลจนเกินกว่าจะเอื้อมถึง  หลังจากนั้นมา น้องสาวก็พบกระดาษยับ ๆ แผ่นหนึ่งที่ถูกซ่อนไว้ใต้หมอน\ซึ่งมันคือใบสั่งยาของแพทย์ บนกระดาษเขียนรายการสมุนไพรใกล้สูญพันธุ์เอาไว้ ซึ่งสมุนไพรนี้มีเพียงนักสะสมไม่กี่คนเท่านั้นที่มีไว้ในครอบครอง  หากต้องการจะซื้อ อย่างน้อยต้องมีเงินหลายสิบล้าน Mora ถึงจะซื้อได้ เป็นราคาที่มหาศาลจนครอบครัวฐานะยากจนไม่กล้าแม้แต่จะคิด  พี่สาวที่มักจะส่ายหัวพร้อมปฏิเสธข้อเสนอนี้ด้วยรอยยิ้ม บางทีอาจจะแอบเปิดดูมันในยามค่ำคืน พร้อมกับจินตนาการถึง "การมีชีวิตอยู่ต่อไป" อันแสนไกลห่างเกินจะเอื้อมถึงก็เป็นได้  ผู้เป็นน้องสาวเก็บเศษกระดาษใส่เข้าไปในกระเป๋าเสื้อผ้า และแอบตัดสินใจอย่างเงียบ ๆ  "ต้องหา Mora ให้ได้มาก ๆ"  "แบบนั้นจะได้ไม่ต้องเห็นคนรอบข้างเผยรอยยิ้มที่แสนขมขื่นออกมาอีก แบบนั้นก็จะได้ไม่ต้องพบเจอกับความสูญเสียอะไรไปเนื่องจากไม่มี Mora อีก..."  และอาจจะเป็นช่วงเวลานั้นเอง ที่สายตาของเหล่าทวยเทพได้หันเหลียวมาหาเธอ  แต่สำหรับผู้ที่มี "ความทะเยอทะยาน" อย่างแรงกล้าเช่นเธอแล้ว การได้รับวิชั่น อาจจะเป็นแค่การเริ่มต้นอย่างหนึ่งเท่านั้น  ในคืนวันอันแสนห่างไกลหลังจากนั้น เธอก็ยังคงย้ำเตือนให้ตัวเองคอยตั้งสติ และคอยให้กำลังใจตัวเองอยู่เสมอ:  "ความยึดติดเพียงอย่างเดียวมันไม่เพียงพอหรอก ฉันจะไม่หยุดพยายามเพื่อสิ่งที่ต้องการ จนกว่าแรงเฮือกสุดท้ายจะหมดลง"  "ไม่มีเรื่องอะไรที่นายท่าน Sangemah Bay ผู้นี้จะจัดการไม่ได้"
